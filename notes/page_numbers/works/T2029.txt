[ཙི།116b]༄༅༅། །རྒྱ་གར་སྐད་དུ། རཀྟ་ཡ་མཱ་རི་ས་མ་ད་
[117a]བི་དྷིཿ། བོད་སྐད་དུ། གཤིན་རྗེ་གཤེད་དམར་པོའི་ཏིང་ངེ་འཛིན་གྱི་ཆོ་ག །གཤིན་རྗེ་གཤེད་དམར་པོ་ལ་ཕྱག་འཚལ་ལོ། །རེ་ཞིག་དང་པོར་གཏོར་མ་གཞུང་དང་མཐུན་པར་བཤམས་ལ་བསྒྲུབ་བྱ་ལ་སྦྱང་བ་བྱ་བ་ནི། ཁམ་ཕོར་དཀར་པོ་ལྷ་བཤོས་དང་བཅས་པ་གཉིས་
དང་། ལྕི་བའི་ཆང་བུ་མྱུ་གུ་དང་བཅས་པ་གཉིས་པ་དང་། ཟན་ཆང་པ་གཉིས་དང་། ཡུངས་ཀར་དང་། དྲི་ཞིམ་པོ་དང་། སོལ་བའི་མེ་རྣམས་བསགས་ལ། རང་ཉིད་གཤིན་རྗེ་གཤེད་དམར་པོའི་མངོན་པར་རྟོགས་པ་སྒྲུབ་ཐབས་བཞིན་བསྒོམས་ཏེ། སྟོང་པ་ཉིད་ཀྱི་ངང་ལས་
མདུན་དུ་རླུང་གི་དཀྱིལ་འཁོར་གྱི་སྟེང་དུ་མེའི་དཀྱིལ་འཁོར་ལ་ནད་པ་ལ་སོགས་པའི་བསྒྲུབ་བྱ་ལངས་ནས་གནས་པར་བསྒོམ་མོ། །དེ་ནས་རང་གི་སྙིང་གའི་ས་བོན་གྱི་འོད་ཟེར་ལས་བྱུང་བའི་ཁྲོ་བོ་གཤིན་རྗེ་གཤེད་ལྕགས་ཀྱུ་དང་ཞགས་པ་ཐོགས་པ་རྣམས་ཀྱིས་ཁམས་གསུམ་གྱི་འདྲེ་ཐམས་
ཅད་བཀུག་ནས་འདྲེ་གཅིག་ལ་ཐིམ་པར་བསམས་ལ། འདྲེ་གཅིག་པུ་དེ་ཡང་གཅེར་བུ་སྐྲ་གྲོལ་བ། མཚན་མ་འོག་ཏུ་ལྷང་བ། བག་མེད་པ། མདོག་སྔོ་བ། མི་སྡུག་པ་ཅིག་བསམས་ཏེ། དེ་ཡང་བསྒྲུབ་བྱ་ལ་ཐིམ་པར་བསམས་ནས། དེའི་སྤྱི་བོར་ཧཱུཾ་ལས་རྡོ་རྗེ་རྒྱ་གྲམ་དང་།
རྩིབ་ལོགས་གཉིས་སུ་ཧཱུཾ་རེ་རེ་ལས་རྡོ་རྗེ་རྩེ་ལྔ་པ་རེ་རེ་བསམས་ལ། རྡོ་རྗེ་དེ་དག་གིས་མནན་པ་དང་། འོག་ནས་མེས་བསྲེགས་པ་དང་། ཨོཾ་ཨཱཿ་བིསྤྱོནྟ་ཀྲྀཏ་ཧཱུཾ་ཞེས་པ་དང་། ཧྲཱིཿཥྚྲྀཿལ་སོགས་པའི་སྔགས་བརྗོད་ཅིང་ཧཱུཾ་ལས་ཡུངས་ཀར་རྣམས་རྡོ་རྗེར་གྱུར་པས་བྲབ་ནས་བསྒྲུབ་བྱའི་
ལུས་ལ་རྨ་དཔག་ཏུ་མེད་པ་བྱུང་ནས་ནད་དང་གདོན་གྱི་དངོས་པོ་ཐམས་ཅད་ཁའི་ནང་ནས་འཐོན་པར་བསམ་མོ། །ཡང་ནད་དང་གདོན་གྱི་ལྷག་མ་ལུས་པ་རྣམས་ཡུངས་ཀར་གྱིས་བྲབ་པས་ཚིག་པར་བསམ་ཞིང་དེའི་ལྷག་མ་རྣམས་ཁྱི་ནག་པོར་གྱུར་ནས་ཁའི་ནང་ནས་ཕྱིར་ཐོན་པར་བསམ་
མོ། །དེའི་རྗེས་ལ་ཨོཾ་སརྦ་པཱ་པཾ་ད་ཧ་ན་བཛཱ་ཡ། བཛྲ་སཏྭ་སུ་སརྦ་པཱ་པཾ་ད་ཧ་སྭཱ་ཧཱ། ཞེས་བརྗོད་ཅིང་ཡི་གེ་ཧཱུཾ་གིས་བཟླས་པའི་ཡུངས་ཀར་གཡས་པ་དང་ཅིག་ཤོས་ཀྱི་ཁུ་ཚུར་གྱིས་བཟུང་ནས། རེ་རེ་ཞིང་གཡོན་སྐོར་དུ་ལན་གཉིས་སུ་བྱབས་ལ་སོལ་བའི་རྔེར་བསྒྱུར་རོ། །དེ་
[117b]བཞིན་དུ་གཡོན་དང་གཡས་སུ་ཆུས་བྱའོ། །དེ་བཞིན་དུ་ཁམ་ཕོར་ལ་སོགས་པ་རྣམས་དང་རས་ཀྱིས་ཀྱང་ངོ་། །ཁམ་ཕོར་ལ་སོགས་པ་ནི་མེར་བླུགས་པར་མི་བྱའོ། །བགེགས་སེལ་གྱི་སྙིང་པོ་བཟླས་པའི་དྲི་ཞིམ་པོའི་ཆུ་ནི་སྙིང་གར་བྱུགས་ནས་གུ་གུལ་ཀྱིས་བདུག་པར་བྱའོ། །ཡང་
དེའི་རྗེས་ལ་རང་ཉིད་རིགས་ཀྱི་བདག་པོར་བསྒོམས་ཏེ། ཡེ་ཤེས་སེམས་དཔའ་ཆོ་ག་བཞིན་དུ་བཅུག་ནས། ཤེས་རབ་མ་དང་བཅས་པའི་དེ་བཞིན་གཤེགས་པ་ལྔ་མདུན་གྱི་ནམ་མཁར་བསམས་ལ། དེ་དོད་དག་གཉིས་སུ་མེད་པའི་སྦྱོར་བ་མཛད་པ་ལས་ཤེས་རབ་མ་དང་བཅས་པའི་དེ་
བཞིན་གཤེགས་པ་རྣམས་འདོད་ཆགས་ཆེན་པོས་ཞུ་བར་གྱུར་ཏེ། རང་ཉིད་ཀྱི་སྤྱི་བོའི་བུ་གར་ཐིམ་ནས་སྒལ་ཚིགས་ཀྱི་ནང་དུ་ཞུགས་ཤིང་རྡོ་རྗེའི་ལམ་ནས་ཕྱུང་སྟེ། རང་ཉིད་ཀྱི་ཤེས་རབ་མའི་ཞལ་ལ་ཐིམ་པས་སྣབསྒྲུབ་བྱ་རྣམས་དེའི་པདྨར་གནས་ཤིང་ཅིག་ཅར་སྟོང་ཉིད་ཀྱི་རྗེས་ལ་
ཧཱུཾ་དང་རྡོ་རྗེ་ལས་བྱུང་བའི་མི་བསྐྱོད་རྡོ་རྗེའི་གཟུགས་ཅན་ཤེས་རབ་མ་དང་བཅས་ཤིང་ཡེ་ཤེས་སེམས་དཔའ་དང་དབྱེར་མེད་པ་ཅན་ལ་དབང་བསྒུར་བར་བསམ་ཞིང་ཡང་བསྒྲུབ་བྱ་རྣམས་པདྨ་ནས་ཕྱིར་ཕྱུང་སྟེ་གནས་པ་ལ་ནམ་མཁའ་ནས་སྤྱན་མ་ལ་སོགས་པའི་ལྷ་མོ་རྣམས་དང་
དེ་བཞིན་གཤེགས་པ་རྣམས་ཀྱིས་བདུད་རྩིས་གང་བའི་བུམ་པ་ནས་དབང་བསྐུར་བ་དང་། གཟུགས་ཀྱི་རྡོ་རྗེ་མ་ལ་སོགས་པ་རྣམས་ཀྱིས། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། །ཐམས་ཅད་བདག་ཉིད་རིགས་ཀུན་བདག་པོ་ཡེ་ཤེས་མཆོག །སེམས་ཅན་མ་ལུས་
སྐྱེད་བྱེད་བདེ་བ་ཆེན་པོ་ཡི། །བཀྲ་ཤིས་དེས་ནི་དབང་བསྐུར་མཆོག་དེ་ཁྱེད་ལ་ཤོག །ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། །འཇིག་རྟེན་གསུམ་ཀྱི་མགོན་པོ་དྲི་མ་གསུམ་སྤངས་པ། །སངས་རྒྱས་པདྨའི་སྤྱན་འདྲ་འདབ་རབ་རྒྱས་མངའ་བ། །བཀྲ་ཤིས་དེས་ནི་དེ་རིང་ཁྱོད་
ལ་ཞི་བྱེད་ཤོག །དེ་ཡིས་ཉེ་བར་བསྟན་པའི་མཆོག་རབ་མི་གཡོ་བ། །འཇིག་རྟེན་གསུམ་ན་གྲགས་ཤིང་ལྷ་དང་མིས་མཆོད་པ། །ཆོས་ཀྱི་མཆོག་རབ་སྐྱེ་དགུ་རྣམས་ལ་ཞི་བྱེད་ཤོག །བཀྲ་ཤིས་དེས་ནི་སྐྱེ་དགུ་རྣམས་ལ་ཞི་བྱེད་ཤོག །དགེ་འདུན་དམ་པ་ཆོས་ལྡན་ཐོས་པའི་བཀྲ་ཤིས་
[118a]ཕྱུག །ལྷ་དང་མི་དང་ལྷ་མ་ཡིན་གྱིས་མཆོད་པའི་གནས། །ཚོགས་ཀྱི་མཆོག་རབ་ངོ་ཚ་ཤེས་ཤིང་དཔལ་གྱི་གཞི། །བཀྲ་ཤིས་དེས་ནི་དེ་རིང་ཁྱོད་ལ་ཞི་བྱེད་ཤོག །ཅེས་དོད བརྗོད་པར་བསམ་མོ། །ཆུའི་བུམ་པའི་དབང་ནི་པདྨའི་སྣོད་ནས་གཡས་པས་ལོ་མ་དང་བཅས་
པའི་རྡོ་རྗེས་ཆུ་བླངས་ལ་བསྒྲུབ་བྱའི་གོས་ལ་སོགས་པ་ལ་གཏོར་ཞིང་། ཨོཾ་མ་ཧཱ་སུ་ཁ་བཛྲ་སཏྭ་ཨ་བྷི་ཥེ་ཀ་སྟེ་ཨ་བྷིཥི་ཉྩཱ་མི། སརྦ་ཏ་ཐཱ་ག་ཏ་ཨ་དྷི་པ་ཏོ་ཏེ་ན་དྲྀ་བྷོ་མེ་བྷ་བ་ཞེས་སོ། །ཡང་རྡོ་རྗེའི་རྩེ་མོ་ལ་ལོ་མ་དང་བཅས་པས་བསྒྲུབ་བྱའི་ལུས་ལ་བླུགས་ཤིང་། རྡོ་རྗེ་ཆེན་པོའི་དབང་བསྐུར་བ། །
ཁམས་གསུམ་པ་ཡིས་ཕྱག་བྱས་པ། །སངས་རྒྱས་ཀུན་གྱི་གསང་གསུམ་པ། །གནས་ལས་བྱུང་བ་སྦྱིན་པར་བྱ། །ཨོཾ་ཨཱཿབཛྲོད་ཀ་ཨ་བྷི་ཥིཉྩ་ཧཱུཾ་སུ་ར་སྟཾ་ཨ་ཧཾ། ཞེས་བརྗོད་ཅིང་དབང་བསྐུར་བར་བྱའོ། །དེའི་ཚེ་བདེ་བ་ཆེན་པོ་དང་སྙོམས་པར་ཞུགས་པར་གྱུར་པའི་ཆུའི་དབང་བསྐུར་
རོ། །དེ་ནས་གཏོར་མའི་ཆོ་ག་གཞུང་དང་མཐུན་པར་བྱས་ལ། གཏོར་མ་སྦྱང་བ་བྱ་བའི་རྫས་རྣམས་ཤིང་གཅིག་གམ་ལམ་རྒྱ་གྲམ་མམ། ཆུ་བོ་ཆེན་པོའི་འགྲམ་དུ་བསྐྱལ་ལ་རྗེས་སུ་ཆུ་ཡིས་གཅད་པར་བྱའོ། །གཤིན་རྗེ་གཤེད་དམར་པོའི་ཏིང་ངེ་འཛིན་གྱི་ཆོ་ག་སློབ་དཔོན་དཔལ་
འཛིན་གྱིས་མཛད་པ་རྫོགས་སོ།། །།རྒྱ་གར་ཤར་ཕྱོགས་ཀྱི་པཎྜི་ཏ་ཆེན་པོ་དཱ་ན་ཤཱི་ལས་རང་འགྱུར་དུ་མཛད་པའོ།། 
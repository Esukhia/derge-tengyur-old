[ཤ།116a]༄༅༅། །རྒྱ་གར་སྐད་དུ།
ཀརྨ་མུ་དྲ་པ་རཱིཀྵ་ཨུ་པ་དེ་ཤ་ནཱ་མ། བོད་སྐད་དུ། ལས་ཀྱི་ཕྱག་རྒྱ་བརྟག་པའི་མན་ངག་ཅེས་བྱ་བ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །མི་མོ་དུང་གི་རྣལ་བཀོད་དང་། །བ་ལང་པདྨོའི་རིགས་ལས་བྱུང་། །བྱེ་བ་སུམ་ཅུ་རྩ་གཉིས་ལས། །ཐ་མ་རྣམ་པར་སྤང་བར་
བྱ། །དེ་དག་སོ་སོའི་སྤྱོད་པ་དང་། །ཁ་དོག་དབྱིབས་དང་མཚན་མ་དང་། །ངང་ཚུལ་རྣམས་ལས་སོ་སོ་ཡི། །རིགས་ཀྱི་མཚན་ཉིད་ཤེས་པར་བྱ། །སེར་ཞིང་དམར་པའི་བུད་མེད་གང་། །ཚིག་སྙན་རྟག་པར་སྤྱོད་ལམ་མཁས། །སྐད་གདངས་མཐོན་པོས་སྨྲ་བྱེད་ཅིང་། །
ཅོག་ཅོག་པོར་ནི་འདུག་ལ་དགའ། །ལྟ་བ་ཟུར་གྱིས་གསལ་པོར་འཛིན། །ཚིག་ཀྱང་ཟུར་གྱིས་ངེས་རྟོགས་པའི། །བུད་མེད་བློ་མཆོག་དེ་ལྟ་བུ། །རྟག་པར་དངོས་གྲུབ་རྣམས་ཀྱི་རྒྱུ། །སེར་ཞིང་དཀར་བའི་བུད་མེད་གང་། །ལུས་ནི་དགྱེ་མིན་སྒུ་བོ་མིན། །བྱིན་དུ་ཡན་ལག་
ཐམས་ཅད་ལེགས། །ཁྱད་པར་དུ་ཡང་སྨིན་ཕྲག་མཛེས། །བཞིན་འཕེལ་ཆུང་ཞིང་རྔོམ་ཆུང་ལ། །ཨོ་སྐོའི་དབྱིབས་ནི་ཆུང་དགྱེ་ཡི། །མཛའ་བོ་རྟག་ཏུ་སྡུག་གྱུར་པ། །དབང་ཕྱུག་མི་མོ་གཉིས་པ་ཡིན། །བུད་མེད་སེར་བའི་མདོག་ལྡན་ཞིང་། །རྟག་པར་དེའི་མིག་པོ་མ་
[116b]ཆེ། །བྱ་བྱེད་མང་ཞིང་འགྲོ་འདུག་དགའ། །ནམ་ཡང་དེ་ཡི་ཚིག་མི་བརྟན། །དབང་པོ་རྣོ་ཞིང་བརྗེད་ངས་ཆུང་། །ཡིད་དུ་འོང་བའི་སྐྱེས་བུ་ལ། །ལྟ་བརྩོན་བྱེད་ཀྱང་ཆད་མི་བཙན། །མི་མོ་བསྟེན་བྱ་མིན་པར་གསུངས། །ཡིད་འོང་སྔོ་བསངས་ཁ་དོག་ཅན། །མིག་དཀྱུས་
རིང་ཞིང་དེ་རབ་མཛེས། །བྱད་ཀྱི་གཟང་རིང་མཆུ་སྐོར་ཆེ། །བཞིན་དང་ལག་པར་རི་མོ་མང་། །དུལ་ཞིང་ངག་སྙན་མཉེན་དེས་ཆེ། །ཆོས་སམ་འཇིག་རྟེན་མཐུན་འཇུག་གིས། །འདྲིས་པ་རྣམས་ལ་གཞུངས་བཟང་ཞིང་། །བཀྲ་ཤིས་ཡན་ལག་མི་མོ་མཆོག །བུད་མེད་ཨུཏྤལ་
མདོག་འདྲ་ཞིང་། །ལུས་གཟར་འདྲིལ་ཞིང་སེན་མོ་ཟླུམ། །མིག་ཡངས་དཀར་ཞིང་ཡིད་དུ་འོང་། །སྐྲ་མཉེན་སྨྲ་བ་ཉུང་བའི་བདག །སྐྱེས་བུ་རྣམས་ལ་གུས་བྱེད་ཅིང་། །བརྩོན་པ་མཐར་ཕྱིན་བྱེད་ལ་བརྩོན། །ཁོང་ཡངས་སྟོན་ལ་མཁས་གྱུར་པ། །བསྟེན་ན་དངོས་གྲུབ་
འཕེལ་བར་འགྱུར། །བྱིན་དུ་མདོག་ནག་དཔྲལ་བ་སེར། །མཚམས་མཐའ་དམའ་ཞིང་རྫི་མ་མཐུག །བོང་ཐུང་ཡན་ལག་རྩུབ་པ་དང་། །མིག་མི་སྡུག་ཅིང་སྨྲ་བ་མང་། །འདུམ་ཁ་ཡང་ཞིང་ཆགས་ལ་དགའ། །གང་ལ་སྐྱེས་བུ་བཟང་ངན་མེད། །དྲི་དང་མི་བཟད་པར་ལྡན་
པའི། །བུད་མེད་བསྟེན་པ་ཉམས་པར་འགྱུར། །བུད་གང་ཟངས་འོད་རབ་མཛེས་ཤིང་། །གང་གི་མགུལ་པ་ཡན་ལག་རིང་། །ཐུང་ངུ་རིང་པོ་མ་ཡིན་ཞིང་། །སྨིན་མ་ཕྲ་ཞིང་སྨིན་ཕྲག་ཡངས། །ཁོང་དལ་རྟག་པར་སྤྱོད་ལམ་གཅིག །རྣ་བ་བཟང་དང་རབ་ལྡན་ཞིང་། །
སོ་ཐགས་མཉམ་པའི་བུད་མེད་ནི། །རྟག་ཏུ་ཡོན་ཏན་རིང་མི་འགྲོ། །དམར་བའི་ཟངས་ཀྱིས་མཚོན་པ་ཡི། །བཞིན་བཟངས་སྡོམ་ཞིང་ཅུང་ཟད་སྦོམ། །དྲང་ཞིང་ལུས་ཁྱིམ་ལེགས་པ་དང་། །ཤིན་ཏུ་བརླ་དང་རོ་སྨད་རྒྱས། །རང་དོན་ཉམས་པ་རྣམ་པར་སྤང་། །བསླུ་
བར་མི་ནུས་ཁོང་ཤེས་ཆེ། །སྐྲ་དང་བ་སྤུ་རིང་ལྡན་པའི། །བུ་མོ་ལོངས་སྤྱོད་པ་ཞིག་ཡིན། །མདོག་དམར་སྤྱོད་ལམ་ཆོས་ལ་དགའ། །མཐོ་དམན་ཚིག་དང་སྤྱོད་ལམ་ཅན། །རྟག་པར་སྨྲ་ལ་དགའ་བྱེད་ཅིང་། །ཕྱིན་ཅི་ལོག་ཏུ་སྟོན་པར་བྱེད། །བརྣབ་སེམས་རྟག་ཏུ་
[117a]སྟེན་བྱེད་ཅིང་། །གཏོང་དང་མི་ལྡན་འཇུངས་པ་དང་། །ཆགས་དང་སྡང་བ་མང་བ་ཡི། །བུད་མེད་སྐྱོན་གྱི་དྲི་མ་ཅན། །དམར་ཞིང་དཀར་བའི་བུད་མེད་གང་། །སྦོམ་ཞིང་ཕྲ་བའི་སྐབས་དང་ལྡན། །ནུ་མ་བརླ་དང་རོ་སྨད་རྒྱས། །སྐེ་དང་རྐེད་པ་སོར་མོ་རིང་། །
སོ་དང་སེན་མོ་མཉམ་ལྡན་ཞིང་། །ཚིགས་ཟླུམ་བྱིན་པ་བགས་ཀྱི་ཕྲ། །ལྟེ་བའི་འོག་ཕྱོགས་དྲང་ལྡན་པའི། །བ་སྤུའི་ཕྲེང་བ་གྱེན་དུ་ལངས། །ལྟེ་ཁུང་ཟབ་ཅིང་པད་དབྱིབས་འདྲ། །སྐྱེ་གནས་མཐོ་ཞིང་བུ་ག་རུབ། །དལ་གྱིས་མིག་ནི་རྡེབ་བྱེད་པའི། །མི་མོ་དབང་ཕྱུག་དཔལ་གྱི་
གཞི། །བུད་གང་ཀུནྡ་ལྟར་དཀར་ཞིང་། །རུས་པ་རགས་ཤིང་ལུས་སྟོབས་ཅན། །རྟག་པར་མངལ་དུ་བུ་ཕོ་འཆགས། །སྤྱོད་ལམ་དལ་ཞིང་མཛེས་དང་ལྡན། །འཇིག་རྟེན་བྱ་བ་འཇུག་མཁས་ཤིང་། །ཕྲད་པར་དཀའ་ཞིང་བྲལ་དཀའ་བའི། །བུ་མོ་གསང་ཐུབ་བློ་གྲོས་ཅན། །
སྔགས་པ་རྣམས་ཀྱིས་སྨད་མི་བྱ། །བུད་གང་དཀར་ཞིང་དྲེགས་དང་ལྡན། །དེ་ནི་ངོ་བཞིན་སྐྱོན་མེད་ཀྱང་། །སྐྱེས་བུ་རྣམས་ཀྱིས་སྤོང་བར་འགྱུར། །ཕྲ་ཞིང་མིག་ནི་བསྒྱུར་ལ་དགའ། །རྐེད་རགས་རྐེད་པ་སྦོམ་པ་དང་། །བྱད་སོགས་འཆོས་ཤིང་བྱི་དོར་བརྩོན། །རྒོད་ཅིང་བསླུ་བར་
སླ་བ་ཡི། །བུ་མོ་བསྟེན་པར་མ་གསུངས་སོ། །རིགས་རྣམས་ལས་ནི་ཐམས་ཅད་ལ། །བསྟེན་དང་བསྟེན་མིན་ཤེས་བྱས་ནས། །ཡོན་ཏན་ལྡན་པའི་སྐྱེ་གནས་སུ། །མཁས་པ་རྣམས་ཀྱིས་བདེ་བ་བཙལ། །དེ་རྙེད་གྱུར་ནས་རྣལ་འབྱོར་པས། །འདུ་ལོངས་གཡེང་བ་ཀུན་(སྡངས་,སྤངས་)
ནས། །ཀུན་སྟོང་རབ་ཏུ་ཞུ་མཉམ་པ། །མན་ངག་ཅན་གྱིས་རྟག་ཏུ་བསམ། །འཇིག་རྟེན་ཀུན་ནས་ཁྱབ་གནས་པའི། །ཇི་སྙེད་མི་མོར་འགྱུར་བ་ཡི། །བྷ་ག་རྩ་ཡི་ཁྱད་པར་གྱིས། །བཅུ་ཕྱེད་དུ་ནི་རྣམ་པར་གྲགས། །རླུགས་དང་དུང་དང་ཁྭ་གདོང་དང་། །ཟ་བྱེད་གདོང་དང་
པདྨོ་ཅན། །གང་དག་པདྨའི་རྩ་སྦུབས་ནི། །ཤིན་ཏུ་ཡངས་མ་རླུགས་མར་བརྗོད། །རྩ་སྦུབས་འབྲོས་ཤིང་དོག་པ་ཡིས། །ཟུག་རྔུ་སྐྱེ་འགྱུར་དུང་ཅན་མ། །བུད་མེད་གང་གི་པདྨའི་ནང་། །རྩུབ་ཅིང་ཚ་བ་ཁྭ་གདོང་ཅན། །བདེ་བ་ཡོད་དང་མེད་པའི་བདག །རྩ་སྦུབས་ཞ་
[117b]བོ་ཟ་བྱེད་གདོང་། །བྷ་ག་པདྨོ་ལྟར་སྡུད་ཅིང་། །པདྨ་སྣལ་ལྟར་ཕྲ་མོ་ཅན། །དེ་ལྟར་པདྨའི་ཁྱད་པར་ལས། །བྷ་ག་རབ་འབྲིང་ཐ་མར་འགྱུར། །པདྨོ་ཅན་མཆོག་རླུགས་མ་དང་། །དུང་ཅན་མ་ནི་བར་མའོ། །ཟ་བྱེད་གདོང་དང་ཁྭ་ཏའི་གདོང་། །སྐྱོན་རྣམས་སྤང་བར་དཀའ་བའི་
ཕྱིར། །བྷ་ག་རྣམས་ལས་ཐ་མར་འགྱུར། །ཐ་མ་སྨད་པས་མི་བླང་ངོ་། །བྷ་གའི་ནང་ན་གནས་པ་ཡི། །རྩ་ཡང་རབ་འབྲིང་གསུམ་དུ་འགྱུར། །རབ་ཏུ་ཤིན་ཏུ་ཕྲ་བའི་རྩ། །རིང་པོ་འབྲིང་དུ་གསུངས་པ་ཡིན། །དེ་ལྟར་རིགས་དང་བྷ་ག་དང་། །རྩ་རྣམས་རབ་འབྲིང་ཐ་མ་
ལས། །རབ་དང་འབྲིང་པོའང་བསྟེན་བྱ་ཞིང་། །ཐ་མ་རྟག་ཏུ་སྤང་བར་བྱ། །ཐ་མ་རྟགས་ཀྱིས་ལུས་ཟུངས་ཉམས། །དེ་ཉམས་བདེ་བ་ཉམས་པར་འགྱུར། །དེ་ཡིས་ཏིང་འཛིན་མཆོག་ལས་ཉམས། །དེ་ཕྱིར་མཁས་པས་སྨན་པ་ཡིན། །རྣལ་འབྱོར་མ་ཡི་རྒྱུད་ཆེན་ལས། །
རིགས་ཀྱི་དབྱེ་བ་རྒྱས་པ་དང་། །མཚན་མ་ལ་སོགས་གསུངས་པ་ལས། །འདིར་ནི་མན་ངག་བསྡུས་པ་ཡིན། །ལས་ཀྱི་ཕྱག་རྒྱ་བརྟག་པའི་མན་ངག་ཅེས་བྱ་བ། པཎྜི་ཏ་ཨ་མོ་གྷ་བཛྲ་ལས་བྱུང་བ་རྫོགས་སོ།། །།རྒྱ་གར་གྱི་མཁན་པོ་དེ་ཉིད་དང་། བོད་ཀྱི་ལོ་
ཙཱ་བ་འགོས་ལྷས་བཙས་ཀྱིས་བསྒྱུར་བའོ།། 
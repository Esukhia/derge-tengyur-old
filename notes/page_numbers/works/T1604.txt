[འ།128a]༄༅༅། །རྒྱ་གར་སྐད་དུ། སརྦཱ་རྠ་སཱ་དྷ་ཀ་བཛྲ་གྷོ་ན་སཱ་དྷ་ན་ནཱ་མ། བོད་སྐད་དུ། རྡོ་རྗེ་ཕག་མོ་དོན་ཀུན་གྲུབ་པའི་སྒྲུབ་
ཐབས་ཞེས་བྱ་བ། རྗེ་བཙུན་རྡོ་རྗེ་ཕག་མོ་ལ་ཕྱག་འཚལ་ལོ། །ཨོཾ་ཧྲིཾ་གྷཱ་ཏ་ཡ་སརྦ་དུཥྚན་ཧཱུཾ་ཕཊ་སྭཱ་ཧཱ་ཞེས་བྱ་བས་གཏོར་མ་བྱིན་ནས་བསམ་གཏན་བྱའོ། །ལྟེ་བའི་དབུས་སུ་རཾ་གྱུར་པ་ལས་མེའི་དཀྱིལ་འཁོར་གྲུ་གསུམ་པ། དེའི་དབུས་སུ་པདྨ་དམར་པོ་འདབ་མ་བཞི་པ། དེའི་
སྟེང་དུ་ཧྲཱིཿ་ཡིག་བསྐལ་པའི་མེ་ལྟ་བུར་འབར་བར་གྱུར་པའོ། །དེ་ཡོངས་སུ་གྱུར་པ་ལས་བདག་ཉིད་རྡོ་རྗེ་ཕག་མོ་སྐུ་མདོག་དམར་མོ། གཅེར་བུ་ཡི་དྭགས་ཀྱི་གདན་ལ་ཞབས་གཡས་བརྐྱང་གཡོན་བསྐུམ་པས་གནས་པ། དབུ་སྐྲ་གྱེན་དུ་བརྫེས་པ། ཐོད་པའི་དབུ་རྒྱན་དང་། ཕྱག་རྒྱ་
ལྔས་བརྒྱན་པ། ཕྱག་བཞིའི་གཡས་པས་རྡོ་རྗེ་དང་ལྕགས་ཀྱུ་འཛིན་པ། གཡོན་པས་ཁ་ཊྭཱཾ་ག་བསྟེན་ཅིང་ཐོད་པ་དང་སྡིགས་མཛུབ་ཞགས་པ་འཛིན་པ། ཞལ་གཅིག་མ། སྤྱན་གསུམ་མ། ཁྲོ་གཉེར་དྲག་ཏུ་གཙིགས་པ། འཇིགས་སུ་རུང་མ། གསུས་ཁྱིམ་ཆེ་བ་དང་ལྡན་པའི་
[128b]རྡོ་རྗེ་ཕག་མོར་བསྒོམ་པར་བྱའོ། །འདབ་མ་བཞི་ལ་བདུད་རྩི་ལྔས་གང་བའི་པདྨའི་སྣོད་རྣམས་བསམ་མོ། །ཨོཾ་བཛྲ་བཱ་རཱ་ཧཱི་ཨཱ་བེེ་ཤ་ཡ། སརྦ་དུཥྚཱན་ཧྲཱིཾ་སྭཱ་ཧཱ། ཉེ་བའི་སྙིང་པོའོ། །ཨོཾ་ཧཱུཾ་ཧྲིཾ་ཧཱུཾ། སྙིང་པོའོ། །འབུམ་ཕྲག་གཅིག་བཟླས་པར་བྱའོ། །མཉམ་པར་གཞག་པར་གྱུར་པས་
འདིར་ཐེ་ཚོམ་མེད་པར་འགྲུབ་པར་འགྱུར་རོ། །ཨོཾ་ཨཱཿ་ཧྲིཾ་ཧཱཾ་ཧཿསྔགས་འདིས་བྲིས་སྐུའི་དྲུང་དུ་ཤ་ཆེན་ཕྱེ་མར་བྱས་པའི་བདུག་སྤོས་དབུལ་བར་བྱའོ། །ཇི་སྲིད་དུ་ཞག་ཉི་ཤུ་རྩ་གཅིག་གིས་འགྲུབ་པར་འགྱུར་ཏེ། རྣམ་པ་གཞན་གྱིས་མ་ཡིན་ནོ། །ཨོཾ་ཧྲཱིཾ་ཧཱཾ་ཧཿཧཿཧཱི་ཧཱི་ཕེཾ་ཕེཾ་ཕེཾ་ཕཊ་ཀྱི་ཡི་
གེས་བདག་ཉིད་ཀྱི་བདུད་ཐམས་ཅད་ཞི་བའི་དོན་དུ་མཚན་མོ་གཏོར་མ་བྱིན་ནོ། །མཚན་མོ་གཏོར་མ་དང་ཉེར་སྤྱོད་ལྔས་མཆོད་པར་བྱའོ། །གལ་ཏེ་གང་ཅི་ཡང་རུང་བ་ལ་སྨྲ་བར་བྱའོ། །དེ་ཡང་འདིར་ཐེ་ཚོམ་མེད་པར་རྡོ་རྗེ་རྣལ་འབྱོར་མས་བྱིན་གྱིས་རློབ་པར་འགྱུར་རོ། །དཔལ་རྡོ་རྗེ་ཕག་མོའི་རྟོག་པ་
ལས། རྡོ་རྗེ་ཕག་མོ་དོན་ཀུན་གྲུབ་པའི་སྒྲུབ་ཐབས་རྫོགས་སོ།། །།རྒྱ་གར་ཤར་ཕྱོགས་ཀྱི་པཎྜི་ཏ་ཆེན་པོ་ཤྲཱི་བན་རཏྣའི་ཞལ་སྔ་ནས་དང་། ལོ་ཙཱ་བ་འཇམ་དཔལ་ཡེ་ཤེས་ཀྱིས་བསྒྱུར་བའོ།། 
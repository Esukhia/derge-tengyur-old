[མི།196b]༄༅༅། །རྒྱ་གར་སྐད་དུ། ཤྲཱི་བཛྲ་བྷཻ་ར་བ་སཱ་དྷ་ནཾ་ནོ་པི་ཀཱ། བོད་སྐད་དུ། དཔལ་རྡོ་རྗེ་
འཇིགས་བྱེད་ཀྱི་སྒྲུབ་ཐབས། དཔལ་རྡོ་རྗེ་འཇིགས་བྱེད་ལ་ཕྱག་འཚལ་ལོ། །གཟུགས་མཆོག་རབ་ཏུ་དྲག་པོ་ཆེ། །དཔའ་བོ་མཆོག་གི་སྤྱོད་ཡུལ་ཅན། །གདུལ་དཀའ་འདུལ་བའི་དོན་མཛད་པ། །རྡོ་རྗེ་འཇིགས་བྱེད་ཕྱག་འཚལ་ནས། །སྒྲུབ་པའི་ཐབས་ནི་ཡང་དག་པར། །
བདག་གིས་ངེས་པར་བརྗོད་པར་བྱ། །རྟོགས་དགའི་རྒྱུད་རྟོག་ལ་བཏུད་ནས། །རིམ་པ་འདི་ལ་འཇུག་པར་བྱ། །ཕུན་སུམ་ཚོགས་སོགས་མཚན་ཉིད་ཅན། །བླ་མ་དང་པོ་མཉེས་པར་བྱ། །རྡོ་རྗེ་འཇིགས་བྱེད་མཆོག་གི་དོན། །ཐམས་ཅད་སློབ་མར་དེ་བཞིན་ཏེ། །དུས་ཀུན་དུ་ནི་
སྙིང་རྗེ་བ། །ལུས་ཅན་ཀུན་ལ་བསྒོམ་པར་བྱ། །སྔགས་པས་ཐོག་མར་ལངས་ནས་ནི། །ཅི་བདེ་བར་ནི་བསྒོམ་པར་བྱ། །དང་པོ་དུར་ཁྲོད་ཆུ་འགྲམ་མམ། །ཤིང་གཅིག་གམ་ནི་མཚན་གཅིག་གནས། །བཞི་མདོའམ་ནི་རི་བོ་ཡི། །རྩེ་མོ་དང་ནི་ཁང་སྟོང་གནས། །མ་མོའི་ཁྱིམ་
མམ་ཡང་ཐོག་མཛེས། །ལྷ་ཡི་ཁང་པ་དག་ཏུ་དང་། །འཐབ་མོའི་ས་དང་གྲོང་ཁྱེར་སྟོང་། །ཡིད་དུ་འོང་བའི་གྲོང་དག་ཏུ། །འབོལ་བའི་སྟེང་སོགས་ལ་འདུག་ནས། །ཐང་ཀ་ལ་སོགས་གཟུགས་གཞན་བསྒོམ། །མཆོད་དང་བདུད་རྩི་ལ་སོགས་ཀྱིས། །ཞི་བ་ལ་སོགས་
[197a]ཁྱད་པར་རྣམས། །ཤ་རྣམས་ཀུན་གྱི་གཏོར་མ་ནི། །འབྱུང་པོ་ལ་སོགས་འཇིགས་ལ་སྦྱིན། །དང་པོར་ལྷ་ལ་བཟོད་པར་གསོལ། །ཞིང་སྐྱོང་ལ་སོགས་ཐམས་ཅད་གཤེགས། །སྙིང་གར་ཟླ་བ་ཉི་དཀྱིལ་གནས། །ཡི་གེ་ཧཱུཾ་ནི་འབར་བའི་མཆོག །དེ་ལ་
འོད་ཀྱི་ཕྲེང་འཕྲོ་བས། །འཇིགས་བྱེད་ལ་སོགས་བཀུག་ནས་ནི། །ལྷ་རྣམས་ལག་ན་ཐོགས་པ་ཡི། །མཆོད་པ་རྣམས་ཀྱིས་ལེགས་པར་མཆོད། །དེ་ཡིས་བཅོམ་ལྡན་འདས་རྣམས་དགྱེས། །འཁོར་རྣམས་ལ་ཡང་ལྷན་ཅིག་དབུལ། །སྡིག་པ་རྣམས་ནི་བཤགས་པར་བྱ། །
སྐྱེས་ཤིང་བྱུང་བ་རྣམས་ནི་བསལ། །མི་བྱེད་པར་ནི་སྤྱན་སྔར་བརྗོད། །དེ་བཞིན་བསོད་ནམས་རྗེས་ཡི་རང་། །བདག་གིས་བདེ་འགྲོ་ཡོངས་སུ་བསྔོ། །དཀོན་མཆོག་གསུམ་ལ་སྐྱབས་སུ་འགྲོ། །སེམས་ཅན་ཐམས་ཅད་བདག་གིས་བསྒྲལ། །བྱང་ཆུབ་གནས་ལ་དགོད་པར་བགྱི། །
བྱང་ཆུབ་སེམས་ནི་ཡང་དག་བསྐྱེད། །ཚད་མེད་བཞི་ཡི་ཁང་བཟང་ལམ། །མཆོད་པ་བདུན་ནི་རབ་ཏུ་བྱ། །གཙོ་བོ་མཁའ་ལ་བཞུགས་སུ་གསོལ། །ལྷ་དང་ཆོས་རྣམས་ཐམས་ཅད་ཀུན། །བདག་མེད་པར་ནི་བསམ་པར་བྱ། །དང་པོར་སྔགས་འདི་བརྗོད་པ་ཡིས། །དེ་བཞིན་
བདག་མེད་དྲན་པར་བྱ། །ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿ་སྭ་བྷ་ཝ་ཤུདྡྷོ྅ཧཾ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། འདི་ཡིས་ཆོས་རྣམས་ཐམས་ཅད་དང་། །བདག་ཉིད་སྟོང་པར་རྣམ་པར་བསམ། །སེམས་ཅན་བླ་མེད་བྱ་བའི་ཕྱིར། །སྔོན་གྱི་སྨོན་ལམ་དྲན་པར་བྱ། །སྟོང་
ལས་ཡི་གེ་ཡཾ་དུ་གྱུར། །རླུང་གི་དཀྱིལ་འཁོར་རྣམ་པར་བསམ། །དུ་བའི་མདོག་ཅན་རྡོ་རྗེའི་གདན། །དེ་དབུས་ཡི་གེ་ཨ་ལས་ཟླ། །དེ་ཡི་སྟེང་དུ་ཡི་གེ་དྷཱིཿ། །འཇམ་དཔལ་གཞོན་ནུ་ཡི་ནི་གཟུགས། །དེ་ཡི་སྙིང་གར་རྣམ་བསམ་པ། །ཡི་གེ་ཨཱཿལས་ཉི་དཀྱིལ་འཁོར། །
བདག་དང་ཉི་མ་གཅིག་ཏུ་གྱུར། །དེ་ལས་འོད་ཟེར་རྣམ་པར་འཕྲོ། །དེ་རྩེར་འོད་ཟེར་རྣམ་འཕྲོ་བ། །འཇམ་དཔལ་གཟུགས་ནི་བསམ་མི་ཁྱབ། །རྡོ་རྗེ་རལ་གྲི་གཡས་ན་འཛིན། །གཡོན་པ་ན་ནི་སྡིགས་མཛུབ་ཀྱང་། །བགེགས་དང་བར་ཆོད་ཡང་དག་གསོད། །སླར་
[197b]འདུས་དེ་ཡི་དཀྱིལ་དུ་ཐིམ། །སླར་ཡང་འོད་ཟེར་སྤྲོས་པ་ཡིས། །ཕྱོགས་བཅུ་པོར་ནི་ཡོངས་སུ་གནས། །དེ་བཞིན་གཤེགས་དང་བྱང་ཆུབ་སེམས། །རིག་པ་འཛིན་དང་ལྷ་ཡི་ཚོགས། །ཁྲོ་བོ་ལ་སོགས་དེ་དག་ཀུན། །སླར་འདུས་ཉི་མར་རྣམ་པར་ཐིམ། །དེ་བཞིན་
གཤེགས་དང་འཇམ་པའི་དཔལ། །རིག་པ་འཛིན་དང་ལྷ་ཡི་ཚོགས། །ཉི་མར་གཅིག་ཏུ་གྱུར་པར་བསམ། །གདུག་པ་ཆེན་པོའི་འོད་འབར་བས། །དཔག་ཚད་དག་ནི་སྟོང་ཕྲག་བརྒྱར། །ཐམས་ཅད་ཁྱབ་པར་རབ་ཏུ་གནས། །དེ་ཡི་དབུས་སུ་གཞལ་ཡས་བསམ། །ཟུར་
བཞི་པ་ལ་སྒོ་བཞི་པ། །རྟ་བབས་བཞི་ཡིས་མཛེས་པ་དང་། །བ་དན་དྲིལ་བུ་ལ་སོགས་དང་། །ཕྲེང་བ་ལ་སོགས་རྣམས་ཀྱིས་སྤྲས། །སྒོ་ཁྱུད་ཀྱི་ནི་ཕུག་དག་ཏུ། །རྡོ་རྗེ་རིན་ཆེན་སོགས་ཀྱིས་སྤྲས། །འཁོར་ལོ་ཉིས་བརྩེགས་ཡང་དག་བསམ། །ལྔ་བཅུར་གཅིག་གིས་མ་ཚང་དག །
པདྨ་ཟླ་བ་ཡང་དག་གནས། །དེ་དག་སྟེང་ན་ཉི་དཀྱིལ་འཁོར། །ཐམས་ཅད་མཆོག་ཏུ་བསྲེག་པ་ཡི། །མེ་ལྕེ་འབར་བའི་འོད་ཟེར་ཅན། །དེ་ལ་རིམ་པ་བཞིན་དུ་ཡང་། །ལྔ་བཅུར་གཅིག་གིས་མ་ཚང་བའི། །ལྷ་རྣམས་དེ་དཀྱིལ་རོ་སྟེང་བསམ། །ཤར་དང་ལྷོ་དང་ནུབ་དང་ནི། །བྱང་
དང་དབུས་སུ་གོ་རིམས་བཞིན། །མགོ་དང་ལག་པ་རྒྱུ་མ་རྐང་། །མེ་སོགས་གྲྭ་བཞི་དག་ཏུ་ཡང་། །དེ་བཞིན་ཐོད་པ་ཐོད་ཚལ་པ། །དུར་ཁྲོད་ཀྱི་ནི་རས་ཀྱང་གཞག །སྐྱེས་བུ་གསལ་ཤིང་བཙུགས་པ་གཞག །དེ་བཞིན་དུ་ཡང་ཕྱག་རྒྱའི་མིང་། །ཤར་ལ་སོགས་པའི་སྣམ་བུ་བཞིར། །
གྲི་དང་མཚོན་ནི་རྩེ་གཅིག་དང་། །གཏུན་ཤིང་དང་ནི་ཆུ་གྲི་དང་། །རྩེ་གཅིག་ལྕགས་ཀྱུ་མ་ཧེ་དང་། །བ་ལང་ལྷན་ཅིག་ཤར་དུ་བརྒྱད། །སྟ་རེ་མདའ་དང་དབྱུག་ཏོ་དང་། །ཁ་ཊྭཱཾ་འཁོར་ལོ་དེ་བཞིན་ཞགས། །ཕག་དང་བོང་བུ་ལྷོ་ཕྱོགས་ཀྱི། །སྣམ་བུ་ལ་ནི་རིམ་པ་བཞིན། །རྡོ་རྗེ་རྡེ་ཆུང་དང་ནི་
ཕུབ། །གཞུ་དང་དྲིལ་བུ་རླུང་གི་རས། །རྔ་མོ་ཁྱི་ནི་ནུབ་ཕྱོགས་ཀྱི། །སྣམ་བུ་ལ་ནི་དེ་བཞིན་བྲི། །སྡིགས་མཛུབ་དང་ནི་འཕན་རྩེ་གསུམ། །གླང་ཆེན་ལྤགས་དང་ཐོ་བ་དང་། །མདུང་དང་མེ་ཡི་ཐབ་དང་ནི། །ལུག་དང་སྤྱང་ཀི་ལྷན་ཅིག་བརྒྱད། །བྱང་དུ་རྟག་ཏུ་བསམ་པར་བྱ། །སྒོ་ཡི་
[198a]ཕྱོགས་སུ་གཞག་པ་ནི། །ཤར་གྱི་སྒོ་རུ་བྱ་རྒོད་གཞག །ལྷོ་ཡི་སྒོ་རུ་འུག་པ་གཞག །ནུབ་ཏུ་བྱ་རོག་སེང་གེ་ཡང་། །བྱང་དུ་རྣམ་པར་བསམ་པར་བྱ། །མེ་གྲྭ་ཁྱུང་ནི་ལེགས་པར་གཞག །བདེན་བྲལ་དུ་ནི་ཁྲ་གཞག་གོ། །རླུང་གི་གནས་སུ་རི་སྐེགས་ཏེ། །དབང་
ལྡན་དུ་ནི་དེ་བཞིན་བཞད། །ཐམས་ཅད་དེ་བཞིན་རྣམ་པར་དགོད། །ཟླ་བའི་གཟུགས་སུ་བསམ་པར་བྱ། །དབུས་ཀྱི་ཟླ་བར་ཡི་གེ་དྷཱིཿ། །སྔོན་གྱི་འཇམ་པའི་གཟུགས་འདྲ་བར། །གཏི་མུག་བརྫུན་དང་ཆགས་ཕྲག་དོག །ཤར་སོགས་ལེའུ་ཚེ་བཞི་ལའོ། །མེ་ཡི་གྲྭ་སོགས་རྣམ་
བསམ་པ། །སེམས་མ་རྡོ་རྗེ་དེ་བཞིན་དུ། །རིན་ཆེན་རྡོར་མ་བསྒོམ་པར་བྱ། །ཆོས་ཀྱི་རྡོར་མ་དེ་བཞིན་ཏེ། །ལས་ཀྱི་རྡོར་མ་རྣམ་བསམ་བྱ། །རྡོ་རྗེ་རྣོན་པོ་རྡོ་རལ་གྲི། །བྱམས་པ་དང་ནི་འཇམ་དཔལ་གཞག །ཡེ་ཤེས་སྐུ་དང་ངག་དབང་ཕྱུག །ཟླ་བའི་འོད་དང་ཡེ་ཤེས་མཚོ། །ཤར་
དུ་བརྒྱད་པོ་དེ་དག་གཞག །ལྷོ་ཕྱོགས་སུ་ནི་གཞག་བྱ་བ། །རྡོ་རྗེ་སྣ་ཚོགས་རྡོར་གནོན་སྦྱིན། །རྡོ་རྗེ་ཁུ་ཚུར་རྡོ་རྗེ་ཆོས། །རྡོ་རྗེ་སྲུང་བ་རྣོན་རྡོ་རྗེ། །རྡོ་རྗེ་རྒྱུ་དང་དྲ་བའི་འོད། །ནུབ་ཕྱོགས་དེ་བཞིན་བརྒྱད་གཞག་པ། །རྡོ་རྗེ་སྨྲ་བ་རྡོ་རྗེ་སེམས། །རྡོ་རྗེ་རྒྱལ་པོ་རྡོ་རྗེ་ཆགས། །རྡོ་རྗེ་ལེགས་
དང་རྡོར་རིན་ཆེན། །ཉི་མའི་འོད་དང་རྡོར་ཉི་མ། །བྱང་དུ་ཡང་ནི་བརྗོད་བྱ་བ། །རྡོ་རྗེ་དཔལ་དང་རྡོ་རྗེ་བཞད། །སྤོས་ཀྱི་གླང་པོ་ཡེ་ཤེས་རྟོག །ཐམས་ཅད་ཐབས་ཀྱིས་འགྲོ་མིང་དང་། །རྒྱ་མཚོའི་བློ་གྲོས་ལེགས་པར་གཞག །བློ་གྲོས་མི་ཟད་བསྒོམ་པར་བྱ། །བདུད་རྩི་འོད་དང་
བརྒྱད་གཞག་གོ །ཤར་ལ་སོགས་པའི་སྒོ་བཞི་རུ། །རྡོ་རྗེ་ལྕགས་ཀྱུ་རྡོ་རྗེ་ཞགས། །རྡོ་རྗེ་ལྕགས་སྒྲོག་རྡོ་རྗེ་དྲིལ། །རིམ་པ་བཞིན་དུ་བསྒོམ་པར་བྱ། །མེ་ལ་སོགས་པའི་གྲྭ་རུ་ཡང་། །རྡོ་རྗེ་གནོད་མཛེས་གཙུག་ཏོར་དང་། །རྡོ་རྗེ་ཧཱུཾ་མཛད་དེ་བཞིན་དུ། །རྡོ་རྗེ་གཞན་གྱིས་མི་ཐུབ་
པའོ། །ཤར་གྱི་ཕྱོགས་པ་ཐམས་ཅད་གནག །དེ་བཞིན་ལྷོ་པ་ཐམས་ཅད་སེར། །མུན་པ་ཐམས་ཅད་དམར་པོ་ཡིན། །བྱང་ནི་ཐམས་ཅད་ལྗང་གུ་ཡིན། །འདི་དག་ས་བོན་ཡི་གེ་ནི། །ཨོཾ་ཨཱཾ་ཛྲཱིཾ་ཁཾ། སཾ་རཾ་དྷཾ་ཀཾ །བཾ་ཁཾ་མེཾ་མཾ། ཛྙཱཾ་བཾ་ཙཾ་ཛྙཱཾ། བིཾ་ཡཾ་མཱུཾ་དྷཾ། རཾ་ཏཾ་ཧཾ་ཛཱཾ། བྷཾ་བཾ་རཱཾ་རཾ། སཱཾ་
[198b]རཾ་སཱུཾ་བཾ། ཀཾ་ཧཾ་གཾ་ཛྙཱཾ། སཾ་སཱཾ་ཨཾ་ཨཾ་ཨཾ་པྲཾ་སྤོཾ་གྷཾ། སུཾ་ཨུཾ་ཧཱུཾ་ཨ་ཞེས་པའོ། །དེ་ནས་ཡི་གེ་ཨ་སོགས་ནི། །ཡི་གེ་ཧ་ཡི་མཐར་ཐུག་པ། །འདི་དག་ཐམས་ཅད་ཡོངས་གྱུར་ལས། །གོང་གི་ལྷ་རུ་རྣམ་བསམ་བྱ། །ཡང་ནི་དེ་བཞིན་ཀུན་ལ་ཡང་། །ཡི་གེ་ཨ་ལས་ཉི་དཀྱིལ་འཁོར། །
དེ་བཞིན་ཉི་མའི་དཀྱིལ་འཁོར་ལས། །འོད་ཟེར་དག་ནི་རྣམ་འཕྲོས་པས། །ཕྱོགས་བཅུ་ཀུན་དུ་བཞུགས་པ་ཡི། །དེ་བཞིན་གཤེགས་དག་ཡང་དག་བསྐུལ། །ཐམས་ཅད་དགྱེས་བྱས་སླར་ཡང་ནི། །བསྡུས་ནས་ཉི་མ་དག་ལ་ཐིམ། །དེ་ལ་ཞུགས་པ་བརྟན་པར་བསྒོམ། །རྣམ་པར་རྟོག་
པ་ཐམས་ཅད་བསལ། །དེ་ཡིས་རང་བཞིན་དག་པའི་མིང་། །འོད་གསལ་བ་ཡི་ཏིང་ངེ་འཛིན། །དེ་ལ་ཡང་ནི་འཇམ་དཔལ་སོགས། །དེ་བཞིན་གཤེགས་པ་ལ་སོགས་ཀུན། །གཙོ་ལ་བསྐོར་ནས་ལྷན་ཅིག་ཏུ། །དེ་བཞིན་དུ་ནི་ཐིམ་ནས་ཀྱང་། །ཉི་མའི་དཀྱིལ་འཁོར་དུ་བསམ་བྱ། །འོད་
ཟེར་འབར་བའི་གཟུགས་ཅན་ནོ། །དེ་ཡི་དཀྱིལ་དུ་གཙོ་སོགས་ཀྱི། །ས་བོན་ཡི་གེ་རྣམ་བསམ་བྱ། །ཡི་གེ་ཧཱུཾ་ནི་གཙོ་བོ་སྦྱིན། །སྙིང་པོ་ཐམས་ཅད་ཉི་མ་ལ། །ཨོཾ་ཧྲཱིཿཥྚྲྀཿཝི་ཀྲྀ་ཏཱ་ན་ན། གཏི་མུག་སོགས་ཀྱི་དཀྱིལ་འཁོར་ལོ། །ཡཀྵེ་ཡཙྪ་ནི་རཱ་མ་ཡ། ཤར་དུ་ཡང་དག་བསམ་པར་བྱ། །
ཡ་མ་རཱ་ཛ་ས་དོ་མེ་ཡ། །དེ་བཞིན་ལྷོ་ཡི་ཕྱོགས་སུ་གནས། །ཡ་མེ་དོ་རུ་ཎ་ཡོ་ད་ཡ། ནུབ་ཕྱོགས་སྣམ་བུ་ལ་ནི་སྦྱིན། །ཡ་ད་ཡོ་ནི་ར་ཡཀྵེ་ཡ། བྱང་དུ་ལྷ་དེ་གཞག་པར་བྱ། །ཡ་མཱནྟ་ཀ་སྒོ་བཞི་རུ། །ཤར་ལ་སོགས་པ་རྣམ་བསམ་བྱ། །ཨོཾ་ཨོཾ་ཨོཾ་ཨོཾ་མེ་ལ་སོགས་པའི་གྲྭ་བཞི་རུ། །
ཐམས་ཅད་འོད་ཟེར་ལྔ་རང་བཞིན། །དབུས་སོགས་ཤར་ཕྱོགས་དཀར་པོ་ཡིན། སེར་པོ་དམར་པོ་ལྗང་གུའི་མདོག །ལྷོ་དང་ནུབ་དང་བྱང་ཡིན་ནོ། །དེ་བཞིན་ཐམས་ཅད་འོད་ཟེར་ནི། །རྣམ་པར་འཕྲོ་བར་བསམ་པར་བྱ། །སྔོན་བརྗོད་དེ་བཞིན་གཤེགས་ལ་སོགས། །སླར་
ཡང་བསྡུས་ནས་གཞུག་པར་བྱ། །དབུས་ཀྱི་ཡི་གེ་ལས་ཁྲོ་བོའི། །རྡོ་རྗེ་ཆེན་པོ་ཁ་དོག་གནག །འོད་ཟེར་འགྱེད་པར་རྣམ་བསམ་བྱ། །དེ་བཞིན་རྡོ་རྗེ་ཕྲ་མོའི་གཟུགས། །སངས་རྒྱས་བྱང་ཆུབ་སེམས་ཁྲོ་བོ། །རིག་པའི་ལྷ་མོ་ནམ་མཁའི་སྟེང་། །ཏིལ་གྱི་གང་བུ་བཞིན་གང་བར། །
[199a]གནས་པར་བསམ་པར་བྱ་བ་ཡིན། །དེ་བཞིན་སངས་རྒྱས་ལ་སོགས་པས། །སེམས་ཅན་ཡོངས་སུ་སྨིན་པར་ཡང་། །བཏུལ་ནས་བྱང་ཆུབ་ལ་གཞག་སྟེ། །ཡང་བསྡུས་འོངས་ཏེ་རྡོ་རྗེ་ལ། །ཐིམ་པར་རྣམ་པར་བསམ་པར་བྱའོ། །འཁོར་བ་གནས་པ་བྱས་
པ་ནི། །སྔོན་དུ་བརྗོད་པའི་མགོ་སོགས་བརྒྱ། །འོད་ལྟར་ཁ་དོག་ཁྱད་པར་སྦྱར། །འོད་ཟེར་རང་བཞིན་རྣམ་བསམ་བྱ། །སོ་སོ་རིགས་ཀྱི་ལྷ་བཞིན་དུ། །ནམ་མཁའི་སྟེང་དུ་གནས་པ་ནི། །ཏིལ་གྱི་གང་བུ་བཞིན་ཉི་མའི། །གདན་ལ་མངོན་པར་གནས་པར་བསྒོམ། །དེ་ཡིས་འགྲོ་དོན་བྱས་
ན་ཡང་། །འོངས་ནས་རང་ལ་གཞུག་པར་བྱ། །སླར་ཡང་ཉི་མའི་དཀྱིལ་འཁོར་ལ། །ཐམས་ཅད་འོག་ཏུ་རང་གནས་སུ། །རང་མཚན་ལྷན་ཅིག་ཡོངས་སུ་གྱུར། །གཙོ་བོ་ལ་ནི་བསྐོར་ནས་གནས། །མྱུར་བ་ཉིད་དུ་སྐུ་རུ་རྫོགས། །ཧྲཱིཿཥྚྲིཿབརྗོད་པའི་རང་བཞིན་ཅན། །གཙོ་བོ་བསྟན་པ་
དེ་བཞིན་འདིར། །སྒྲུབ་པ་པོས་ནི་དེ་བཞིན་བསྒོམ། །དེ་ནི་རྡོ་རྗེ་ཡི་ནི་གཟུགས། །ཞལ་དགུ་པ་ནི་རྟག་ཏུ་དྲག །མ་ཧེ་ཡི་ནི་གཟུགས་ཅན་ཏེ། །འཇིག་པའི་མེ་དང་མཉམ་པའི་འོད། །ཐམས་ཅད་དྲག་པོའི་བདག་ཉིད་གཟུགས། །དཔལ་ཆེན་རྡོ་རྗེ་འཇིགས་བྱེད་དོ། །ཁམས་གསུམ་
པོ་ནི་ཟ་བར་ནུས། །རྣམ་པར་གཙིགས་པའི་ཞལ་བགྲད་པ། །ལྗགས་འདྲིལ་བ་ནི་གཟི་བརྗིད་ཆེ། །རྡོ་རྗེ་མེ་དང་མཉམ་པར་འཕྲོ། །རྣམ་པར་གཙིགས་པ་དྲག་པོར་གཙིགས། །ཁྲོ་གཉེར་ཞལ་བགྲད་སྨིན་བགྲེང་སྤྱན། །འཇིག་པ་ཆེན་པོའི་དུས་དང་མཉམ། །འབྲུག་གི་སྒྲ་དང་རྟག་ཏུ་
མཚུངས། །མི་ཡི་ཁྲག་དང་རྐང་དང་ཞག །ཚིལ་བུ་ཀླད་པ་ཟ་རང་བཞིན། །འཇིག་རྟེན་འཇིག་རྟེན་འདས་སོགས་པའི། །ལྷ་ལ་བསྡིགས་པར་བྱེད་པའི་གཙོ། །བརྒྱ་བྱིན་ཚངས་དབང་བིཥྞུ་དང་། །གཞོན་ནུ་བི་ནཱ་ཡ་ཀ་སོགས། །ཐམས་ཅད་ཡང་ནི་གསོལ་བར་བྱེད། །ཐོད་པ་ཡིས་ནི་
ཐོད་དུ་བྱས། །ལྷ་ལ་འཇིགས་པ་ཆེན་པོར་བྱེད། །ཕེཾ་གྱི་སྒྲ་ནི་སྒྲོགས་པ་ཡིན། །ཤིན་ཏུ་ཁྲོས་པ་ཡི་ནི་གཟུགས། །ཐོད་པའི་འཕྱང་འཕྲུལ་དག་གིས་བརྒྱན། །ཁམ་པ་ཤིན་ཏུ་ཡང་དག་བརྫེས། །གཅེར་བུ་ཞབས་ནི་བཅུ་དྲུག་སྟེ། །གཡོན་པའི་ཞབས་ཀུན་བརྐྱང་བ་ཡིན། །འདར་ཞིང་
[199b]གཡོ་བར་ཡང་དག་སྦྱོར། །འཇིགས་པ་ཆེན་པོ་ཡི་ནི་སྐུ། །ཐམས་ཅད་འབར་བ་གྱེན་དུ་བརྫེས། །ཕྱག་ནི་སུམ་ཅུ་རྩ་བཞི་སྟེ། །གཉིས་ཀྱིས་གླང་པོའི་པགས་རློན་འཛིན། །གཡས་ཀྱི་དང་པོ་གྲི་གུག་འཆང་། །གཉིས་པ་རྡོ་རྗེ་རྩེ་གཅིག་པ། །གསུམ་པ་གཏུན་ཤིང་དེ་བཞིན་ནོ། །བཞི་
པ་ལྔ་པ་དྲུག་པ་ནི། །ཆུ་གྲི་རྩེ་གཅིག་སྟ་རེའོ། །བདུན་པ་མདུང་རྩེ་བརྒྱད་པ་ན། །མདའ་སྟེ་དགུ་པ་ལྕགས་ཀྱུའོ། །དེ་བཞིན་བཅུ་པ་དབྱུག་ཏོའོ། །བཅུ་གཅིག་པ་ན་ཁ་ཊྭཱཾ་ག །དེ་བཞིན་བཅུ་གཉིས་འཁོར་ལོའོ། །བཅུ་གསུམ་པ་ནི་རྡོ་རྗེ་སྟེ། །བཅུ་བཞི་པ་ན་ཐོ་བའོ། །བཅོ་ལྔ་པ་ན་རལ་
གྲི་སྟེ། །བཅུ་དྲུག་པ་ན་རྔེའུ་ཆུང་ངོ་། །གཡོན་པའི་དང་པོ་ཐོད་པ་སྟེ། །གཉིས་པ་ན་ནི་མགོ་བོའོ། །གསུམ་པ་ཕུབ་སྟེ་བཞི་པ་རྐང་། །ལྔ་པ་དེ་བཞིན་ཞགས་པའོ། །དྲུག་པ་གཞུ་སྟེ་བདུན་རྒྱུ་མ། །བརྒྱད་པ་དྲིལ་བུ་དགུ་ནི་ལག །བཅུ་པ་ན་ནི་དུར་ཁྲོད་རས། །བཅུ་གཅིག་སྐྱེས་བུ་
གསལ་ཤིང་བཙུགས། །བཅུ་གཉིས་པ་ན་མེ་ཐབ་བོ། །བཅུ་གསུམ་པ་ན་ཐོད་ཚལ་ཏེ། །བཅུ་བཞི་པ་ན་སྡིགས་མཛུབ་བོ། །བཅོ་ལྔ་པ་ན་འཕན་རྩེ་གསུམ། །བཅུ་དྲུག་པ་ན་རླུང་གི་རས། །རིམ་བཞིན་བསྒོམ་སྟེ་གཞན་ཡང་ནི། །གཡས་ཀྱི་རྐང་པ་དང་པོས་ནི། །གཉིས་པ་ཡི་ནི་
མ་ཧེའོ། །གསུམ་པ་ཡིས་ནི་བ་ལང་སྟེ། །བཞི་པས་དེ་བཞིན་བོང་བུའོ། །ལྔ་པས་རྔ་མོ་དྲུག་པས་ཁྱི། །བདུན་པས་ལུག་སྟེ་བརྒྱད་སྤྱང་ཀི། །གཡས་ཀྱི་རྐང་པས་དེ་དག་ཞོན། །གཡོན་གྱི་རྐང་པ་དང་པོ་ཡིས། །བྱ་རྒོད་གཉིས་པས་འུག་པའོ། །གསུམ་པས་བྱ་རོག་བཞི་པས་སེང་། །
ལྔ་པས་ཁྱུང་སྟེ་དྲུག་པས་ཁྲ། །དེ་བཞིན་བདུན་པས་རི་སྐེགས་ཏེ། །བརྒྱད་པ་ཡིས་ནི་བཞད་ཡིན་ནོ། །རིམ་པ་བཞིན་དུ་ཞོན་པའོ། །དཔལ་ཆེན་རྡོ་རྗེ་འཇིགས་བྱེད་ཞལ། །དང་པོ་མ་ཧེའི་གདོང་པ་སྟེ། །ནག་པོ་ཁྲོ་བ་གཡས་པ་ཡི། །རྭ་རྩ་ན་ནི་ཞལ་གསུམ་སྟེ། །གཡས་ཀྱི་དང་
པོའི་ཞལ་ནི་སྔོ། །དེ་ཡི་གཡས་དམར་སེར་པོ་དང་། །གཡོན་པའི་རྭ་རྩའི་ཞལ་གསུམ་ནི། །དཀར་དང་དུད་ཀ་ནག་པོའོ། །ཐམས་ཅད་ཤིན་ཏུ་ཁྲོས་པ་སྟེ། །ཞལ་གཙིགས་པར་ནི་རྣམ་པར་བསམ། །རྭ་གཉིས་ཀྱི་ནི་དབུས་མའི་ཞལ། །བརྒྱད་པ་ཡིན་ཏེ་དམར་པོའོ། །ཞལ་
[200a]ནས་ཁྲག་རྣམས་འཛག་པ་ནི། །ཤིན་ཏུ་དེ་བཞིན་བསྒོམ་པར་བྱ། །དེ་ཡི་སྟེང་དུ་ཀུན་བཟང་གི། །ཞལ་ནི་ཅུང་ཟད་སེར་བའོ། །ཅུང་ཟད་ཙམ་ནི་ཁྲོ་བའི་གཟུགས། །གཞོན་ནུའི་རྒྱན་གྱིས་བརྒྱན་པའོ། །གཙུག་ཕུད་ལྔ་ཡི་རྩེ་མོ་ཅན། །དགུ་པ་ཡིན་ཏེ་དུས་ཀུན་དུའོ། །
ཞལ་རྣམས་ཐམས་ཅད་སྤྱན་གསུམ་པར། །བདག་ཉིད་དེ་བཞིན་བསྒོམ་པར་བྱ། །འཁོར་གྱི་ཚུལ་རྣམས་ཐམས་ཅད་ཀྱི། །མིང་དང་གཟུགས་ལ་སོགས་པ་བརྗོད། །ཤར་གྱི་མིང་ནི་རྡོ་རྗེ་མགོ། །ལྷོ་ཡི་རྡོ་རྗེ་ལག་པའོ། །ནུབ་ཀྱི་རྡོ་རྗེ་རྒྱུ་མ་སྟེ། །བྱང་ནི་རྡོ་རྗེ་རྐང་པའོ། །མེ་གྲྭའི་རྡོ་རྗེ་ཐོད་པ་མོ། །
བདེན་བྲལ་རྡོ་རྗེ་ཐོད་ཚལ་མ། །རླུང་དུ་དུར་ཁྲོད་རས་མའོ། །དབང་ལྡན་མདུང་རྩེར་བསྐྱོན་པའོ། །ཕྱི་རིམ་ཤར་ཕྱོགས་སྣམ་བུ་ལ། །དེ་བཞིན་རིམ་པར་བསྒོམ་བྱ་བ། །རྡོ་རྗེ་གྲི་དང་རྡོ་རྩེ་གཅིག །དེ་བཞིན་རྡོ་རྗེ་གཏུན་ཤིང་དང་། །རྡོ་རྗེ་ཆུ་གྲི་མཚོན་རྩེ་གཅིག །རྡོ་རྗེ་ལྕགས་ཀྱུ་དེ་བཞིན་གཞན། །
རྡོ་རྗེ་མ་ཧེ་རྡོ་རྗེ་བ། ཤར་ན་གནས་པ་བརྒྱད་ཀྱིའོ། །སྣམ་བུ་དང་པོར་ཤེས་པར་བྱ། །ལྷོ་ཡི་རྡོ་རྗེ་སྟ་རེ་དང་། །རྡོ་རྗེ་མདའ་དང་རྡོ་རྗེ་དབྱུག །རྡོ་རྗེ་ཁ་ཊྭཱཾ་དེ་བཞིན་ཏེ། །རྡོ་རྗེ་འཁོར་ལོ་རྡོ་རྗེ་ཞགས། །དེ་བཞིན་རྡོ་རྗེ་ཕག་པ་ཡང་། །རྡོ་རྗེ་བོང་བུ་བརྒྱད་པའོ། །ནུབ་ཏུ་རྡོ་རྗེ་རྡོ་རྡེའུ། །རྡོ་རྗེ་ཕུབ་དང་
རྡོ་རྗེ་གཞུ། །རྡོ་རྗེ་དྲིལ་བུ་དེ་ནས་ཡང་། །རྡོ་རྗེ་རླུང་གི་རས་ཡིན་ནོ། །དེ་བཞིན་རྡོ་རྗེ་རྔ་མོར་ཤེས། །རྡོ་རྗེ་ཁྱི་ནི་བརྒྱད་པའོ། །བྱང་གི་རྡོ་རྗེ་སྡིགས་མཛུབ་དང་། །རྡོ་རྗེ་འཕན་རྩེ་གསུམ་པ་དང་། །རྡོ་རྗེ་གླང་པགས་རྡོ་ཐོ་བ། །རྡོ་རྗེ་མདུང་དང་རྡོར་མེ་ཐབ། །རྡོ་རྗེ་ལུག་ནི་དེ་བཞིན་ཏེ། །རྡོ་རྗེ་སྤྱང་
ཀི་བརྒྱད་པའོ། །གནས་བཞི་རུ་ནི་བསྒོམ་པར་བྱ། །ཤར་སྒོ་སྐྱོང་བ་བྱ་རྒོད་དོ། །ལྷོ་ཡི་སྐྱོང་བ་འུག་པ་སྟེ། །ནུབ་ཀྱི་སྐྱོང་བ་བྱ་རོག་གོ། །བྱང་གི་སྐྱོང་བ་སེང་ཡིན་ནོ། །མེ་གྲྭར་ཁྱུང་ནི་ལེགས་པར་གཞག །བདེན་བྲལ་གྱི་ནི་ཁྲ་ཡིན་ནོ། །དེ་བཞིན་རླུང་གི་རི་སྐེགས་བསྲུང་། །དབང་
ལྡན་བསྲུང་བ་བཞད་ཡིན་ནོ། །མིང་གི་ཐོག་མ་ཀུན་རྡོ་རྗེ། །དང་པོ་གཟུགས་མདོག་ནག་པོར་བརྗོད། །དེ་རྣམས་ཁ་དོག་གཅིག་ཡིན་ཏེ། །ཕྱག་གཉིས་པ་ལ་ཞལ་གཅིག་པའོ། །རང་གི་མིང་བཞིན་ཕྱག་མཚན་འཛིན། །གཡས་བསྐུམ་ཞབས་ཀྱིས་བརྟན་པར་བཞུགས། །
[200b]ཐམས་ཅད་རོ་ཡི་གདན་ལ་བཞུགས། །སྤྱན་གསུམ་པ་ནི་ཆེར་དྲག་པ། །དབུ་སྐྲ་ཁམ་པ་འབར་བའོ། །ཐམས་ཅད་ཐོད་པས་བརྒྱན་པ་སྟེ། །བཅོམ་ལྡན་འདས་ཀྱི་ཞལ་དུ་བལྟ། །ཆེར་འཁྲུགས་པ་ནི་བཞད་པའི་ཞལ། །ཞལ་ནས་ཕེཾ་གྱི་སྒྲ་སྒྲོགས་འཕྲོ། །བཅོམ་ལྡན་དེ་བཞིན་
ཐམས་ཅད་ཀྱང་། །དེ་བཞིན་གཅེར་བུ་མཚན་གྱེན་འགྲེང་། །ལྷ་རྣམས་ཐམས་ཅད་ལ་མཚུངས་པར། །རང་གི་ས་བོན་སྙིང་གར་དགོད། །དེ་ལས་སྤྲུལ་པའི་འོད་འཕྲོ་བས། །ཡེ་ཤེས་འཁོར་ལོ་སྤྱན་དྲང་ངོ་། །ཛཿཧཱུཾ་བཾ་ཧོཿའི་ཡི་གེས་དགུག །གཞུག་དང་བཅིང་དང་མཉེས་
པར་བྱ། །སྔགས་པ་ཡང་ནི་གཅིག་པུ་ནི། །དབང་བསྐུར་བ་ཡང་བསྒོམ་པར་བྱ། །མཆོད་པ་སྣ་ཚོགས་མཆོད་པར་བྱ། །བདག་གིས་ཐམས་ཅད་བསྟོད་པར་བྱ། །མི་ཡི་ཤ་ལ་སོགས་པ་དང་། །ཁྲག་གིས་ཀྱང་ནི་མཆོད་པར་བྱ། །འདི་ཡི་དཀྱིལ་འཁོར་རྫོགས་པ་ནི། །སྙིང་རྗེས་
འཁྲུགས་པའི་ཏིང་འཛིན་གྱིས། །དྲག་པོའི་ལས་ཀྱི་དོན་དུ་ནི། །སྔགས་བཟླས་དེ་བཞིན་དྲན་པར་བྱ། །བརྙས་པའི་སེམས་ཅན་གདུལ་བར་བྱ། །ཐམས་ཅད་རྗེས་སུ་མཐུན་པར་བྱ། །ཨོཾ་ཧྲཱིཿཥྚྲྀཿཝི་ཀྲྀ་ཏཱ་ན་ན་ཧཱུཾ་ཕཊ། ཅེས་པ་ཉེ་བའི་སྙིང་པོའི་སྔགས། །ཨོཾ་ཡ་མཱནྟ་ཀ་ཧཱུཾ་ཕཊ། ཅེས་
པ་ཡང་ནི་སྙིང་པོའི་སྔགས། །ཨོཾ་ཡ་མ་རཱ་ཛ་ས་དོ་མེ་ཡ། ཡ་མེ་དོ་རུ་ཎ་ཡོ་ད་ཡ། །ཡ་ད་ཡོ་ནི་ར་ཡཀྵེ་ཡ། ཡཀྵེ་ཡཙྪ་ནི་རཱ་མ་ཡ་ཧཱུཾ་ཧཱུཾ་ཕཊ་ཕཊ་སྭཱ་ཧཱ། ཞེས་པ་དག་ནི་རྩ་སྔགས་སོ། །འདི་རྣམས་དེ་ནི་གང་འདོན་པར། །སྔགས་བཟླས་པར་ནི་དེ་བཞིན་བྱ། །ཡི་གེ་འབར་བར་བསྒོམས་པ་
ཡིས། །དངོས་གྲུབ་དག་ནི་མྱུར་བ་ཡིན། །ཐམས་ཅད་ལ་ནི་དབང་བསྒྱུར་བར། །སྙིང་གར་ཉི་མ་རྣམ་བསམ་བྱ། །ཐམས་ཅད་ཀྱིས་ནི་འཁོར་བར་ཡང་། །མ་ཧེའི་གདོང་གི་སྙིང་གར་དགོད། །སྙིང་པོའི་སྔགས་སོགས་དང་པོར་ནི། །སྔགས་གསུམ་བཟླས་པ་ཡང་དག་སྦྱར། །དེ་
བཞིན་སྔགས་ནི་སོ་སོར་བཟླས། །སྒྲུབ་པ་པོས་ནི་གང་འདོད་བྱ། །སྙིང་པོ་ལ་སོགས་བརྟན་གནས་པ། །ལྷ་རྣམས་ལ་ཡང་དེ་བཞིན་དགོད། །ཤ་རྣམས་ཐམས་ཅད་ཟ་བ་ན། །དང་པོར་མ་ཧེའི་གདོང་ལ་དབུལ། །གཏོར་མ་འབྱུང་པོ་ཐམས་ཅད་ལ། །སྔགས་བཟླས་པས་ནི་སྦྱིན་པར་བྱ། །
[201a]ཨོཾ་བྷཱུ་ཙ་ར་ཎཾ། ཡ་པཱ་ཏཱ་ལ་ཙ་རཱ་ཡ། མཾ་ཁེ་ཙ་རཱ་ཡ། ཏ་པཱུརྦ་ནི་གཱ་ནཾ། ཀ་དཀྵི་ཎ་དཱི་གཱ་ཡཱ། ཧཱུཾ་པ་ཤྩི་མཱཾ་མཱཾ། ཕཊ་ཨུཏྟ་ར་དཱི་གཱ་ཡ། ཨོཾ་ཧྲཱིཿཡཥྚྲིཿཔཱ་ཝི་ཀྵི་ཀྲྀ་ཀོ། །ཏཱ་ན་ན་དེ། ཧཱུཾ་བྷྱོ་ཕཊ་སརྦ་བྷཱུ་ཏེ་བྷྱཿརྩ་བའི་སྔགས་ཀྱིས་བྱིན་བརླབ་བྱ། །བརྟན་པ་རུ་ནི་བསྒོམ་པ་ཡིས། །འདི་ཡིས་
ཐམས་ཅད་རྫོགས་པར་བྱ། །ཏིང་ངེ་འཛིན་ནི་བསྒྲུབ་པའི་མིང་། །སྒྲིབ་པ་ཐམས་ཅད་སེལ་བའོ། །དུས་གསུམ་དུ་ནི་དེ་ལྟར་བསྒྲུབ། །རྒྱུན་དུ་བརྟན་པར་བསྒྲུབ་པར་བྱ། །ཐམས་ཅད་ལས་ནི་གང་བྱེད་པ། །བདག་ཉིད་མ་ཧེའི་ཞལ་གྱིས་སོ། །ཏིང་འཛིན་གསུམ་ནི་སེམས་ཀྱིས་བྱ། །འཁྲུགས་
པའི་འབར་བའི་སེམས་ཀྱིས་སྦྱོར། །སེམས་ཅན་མཐུན་དང་མི་མཐུན་དག །ཡིད་ཀྱིས་བྱ་བ་རབ་ཏུ་བྱ། །བདག་གིས་བྱང་ཆུབ་ཏུ་རབ་གདུལ། །སེམས་ཅན་མཉམ་པར་ཡང་དག་བྱུང་། །དམ་པའི་དོན་དུ་རྣམ་དག་པ། །དུས་ནི་དཔའ་བོ་ཆེན་པོའི་གཟུགས། །ཞལ་བརྒྱད་ཐུན་ཚོད་བརྒྱད་
ཡིན་ནོ། །ཞལ་དགུ་ཐུན་ཚོད་སྤྱི་ཡིན་ནོ། །ཕྱག་དང་ཞབས་གཉིས་ཟླ་བ་དང་། །ཟླ་བ་ཕྱེད་དང་ཡང་དག་སྦྱོར། །བཞོན་པ་བཅུ་དྲུག་དུས་དང་ནི། །ཟླ་བ་ཡི་ནི་ཞག་ཏུ་ཤེས། །ཞལ་ནི་གཟའ་དགུ་དག་ཏུ་ཤེས། །ཕྱག་ནི་རྒྱུ་སྐར་དག་དང་སྦྱར། །ཞབས་ནི་འཕོ་བ་བཅུ་གཉིས་དང་། །དུས་བཞི་
ཡང་ནི་དེ་བཞིན་ནོ། །མཚོན་ཆ་རྣམས་ནི་སྟོང་པ་དང་། །སྙིང་རྗེ་དག་ནི་བཅུ་དྲུག་གཉིས། །གླང་ཆེན་པགས་པ་བགེགས་ཆེན་ཏེ། །དྲག་པོའི་གཟུགས་ནི་སྡུག་བསྔལ་ཆེ། །སེལ་བར་བྱེད་པའི་གཙོ་བོའོ། །ཁ་དོག་ནག་པོ་བྱམས་པ་ཆེ། །ཐོད་པའི་རྒྱན་ནི་མི་འགྱུར་བའོ། །དཀྱིལ་འཁོར་ལྷ་
ནི་ཐམས་ཅད་དག །རང་བཞིན་འབྱུང་བའི་དུས་དག་གོ། །སྔགས་གསུམ་དག་པ་སྐུ་གསུམ་མོ། །ལྷ་རྣམས་ཉིད་ནི་རང་མིང་ནི། །དང་པོར་ཨོཾ་དང་ཧཱུཾ་ཕཊ་མཐའ། །ཐོད་པར་བཏུང་བའི་དུས་དག་གོ། །དཀྱིལ་འཁོར་བྱང་ཆུབ་ཕྱོགས་ཡིན་ནོ། །ཞོན་པ་ས་རི་སནྟི་ཀ །མདོག་སོགས་དེ་
བཞིན་གཤེགས་པ་སྟེ། །དག་པ་ཐམས་ཅད་ཤེས་པའོ། །འདི་ནི་དག་པ་ཅུང་ཟད་ཙམ། །འཇམ་དཔལ་རྒྱུད་ན་རྒྱས་པ་ཡིན། །བདག་གིས་སྒྲུབ་ཐབས་འདི་བྱས་པས། །བསོད་ནམས་དེ་ནི་གང་རྙེད་པ། །དེ་ཡིས་འཇིག་རྟེན་བསོད་ནམས་ཤོག །བདག་གི་སྡུག་བསྔལ་བྲལ་གྱུར་
[201b]ཅིག། དཔལ་གྱི་སྒྲུབ་ཐབས་འདི་བསྡུས་པ། །རྡོ་རྗེ་འཇིགས་བྱེད་རྟོག་པ་ནི། །སུམ་བརྒྱ་པ་སྟེ་འཇམ་དཔལ་གྱི། །རྒྱུད་ལས་ཅུང་ཟད་ཙམ་ཞིག་ཕྱུང་། །མ་ཚང་ལྷག་པ་གང་ཡིན་པ། །བདག་ལ་ལེགས་པར་བཟོད་པར་མཛོད། །སྔོན་དུ་བདག་གིས་གང་ལས་མཐོང་། །དེ་ནི་མཉེས་
པར་བྱ་བ་ཙམ། །དཔལ་རྡོ་རྗེ་འཇིགས་བྱེད་ཀྱི་སྒྲུབ་པའི་ཐབས་སློབ་དཔོན་ལ་ལི་ཏ་བཛྲའི་ཞབས་ཀྱིས་མཛད་པ་རྫོགས་སོ།། །།རྒྱ་གར་གྱི་མཁན་པོ་པྲཛྙཱ་ཤྲཱི་དེ་བ་དང་། བོད་ཀྱི་ལོ་ཙཱ་བ་ཅོག་གྲུ་བནྡེ་ཤེས་རབ་བླ་མས་བསྒྱུར་ཅིང་ཞུས་ཏེ་གཏན་ལ་ཕབ་པའོ།། །།
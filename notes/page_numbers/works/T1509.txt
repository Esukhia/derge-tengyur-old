[ཞ།275b]༄༅༅། །རྒྱ་གར་སྐད་དུ། ལཱུ་ཡི་པཱ་དཱ་བྷི་ས་མ་ཡ་བརྟི་སམྦ་རོ་དྱ་ནཱ་མ། བོད་སྐད་དུ། ལཱུ་ཡི་པའི་མངོན་པར་རྟོགས་པའི་འགྲེལ་པ་སྡོམ་པ་འབྱུང་བ་ཞེས་བྱ་བ།
དཔལ་ལྡན་ལཱུ་ཡི་པ་ལ་ཕྱག་འཚལ་ལོ། །བཱ་རཱ་རླུང་དང་མེ་དག་གིས། །བདེ་བ་ཆེན་པོའི་འཁོར་ལོ་ཧཾ། །གང་གིས་ཞུ་བྱེད་བཱ་རཱ་ཧི། །དེ་ལ་འཁོར་བ་གནས་པར་འདུད། །འདི་མངའི་སྟོན་པ་འགྲོ་བ་དག་དང་གཉིས་མེད་བདག །ཤེས་རབ་མ་ཡི་ཁམས་ལྡན་བདེ་བ་ཆེན་པོའི་བདག །ཤེས་
རབ་ཐུགས་རྗེ་དབྱེར་མེད་ནམ་མཁའ་ལྟ་བུའི་བདག །དེ་ཉིད་སྒྲུབ་ཐབས་དེ་སྒོམ་བྱེད་པ་བདག་གིས་བཤད། །དང་པོར་རི་སྤྱིལ་ལ་སོགས་པར། །ལྷོ་ཕྱོགས་ཁ་བསྟན་རྣལ་འབྱོར་པ། །སྐྲ་གྲོལ་རོ་ལ་འདུག་ནས་ནི། །བདུད་རྩི་ལྔ་པོ་ཁར་བཅུག་ལ། །ཤྲཱི་ཧེ་རུ་ཀ་ཞེས་ཡིག་དོན། །བསམ་
ཞིང་སྡོམ་པའི་ཚུལ་དུ་བསྒྱུར། །ཨཱ་ལི་ཀཱ་ལིའི་འོད་ཟེར་གྱིས། །བགེགས་བསྲེགས་ཚངས་པའི་གནས་བཞི་བསྒོམ། །གཟུགས་ལ་རྒྱལ་བ་རྣམ་སྣང་མཛད། །ཚོར་བ་རྡོ་རྗེ་ཉི་མར་བསྒོམ། །འདུ་ཤེས་པདྨ་གར་དབང་ཕྱུག །རྡོ་རྗེ་རྒྱལ་པོ་འདུ་བྱེད་ལ། །རྣམ་ཤེས་ཕུང་པོ་རྡོ་རྗེ་
ཅན། །ཐམས་ཅད་སྟོང་ཉིད་ཧེ་རུ་ཀའོ། །རིམ་པར་དཔྲལ་བ་ལྟེ་བ་མགྲིན། །རྐང་པ་སྙིང་དང་སྤྱི་བོར་རོ། །གཏི་མུག་རྡོ་རྗེ་མིག་དག་ལ། །ཞེ་སྡང་དག་བྱེད་སྙན་གཉིས་ལ། །སྣ་ལ་སེར་སྣ་གསོད་བྱེད་མ། །ཁ་ལ་འདོད་ཆགས་རྡོ་རྗེ་སྟེ། །ཕྲག་དོག་རྡོ་རྗེ་ལུས་དཔྲལ་ལ། །
བྱང་ཆུབ་སེམས་དཔའ་དབང་ཕྱུག་སྦྱིན། །སྐྱེ་མཆེད་རྣམས་ཀྱི་རང་སྙིང་ལའོ། །ས་ཡི་ཁམས་ནི་ལྟུང་བྱེད་མ། །ཆུ་ཡི་ཁམས་ནི་གསོད་བྱེད་མ། །མེ་ཡི་ཁམས་ནི་འགུགས་བྱེད་མ། །རླུང་ཁམས་གར་གྱི་དབང་ཕྱུག་མ། །ནམ་མཁའི་རང་བཞིན་པད་འབར་མ། །འདི་
རྣམས་རིམ་པས་ལྟེ་བ་སྙིང་། །མགྲིན་པ་དཔྲལ་བ་གསང་གནས་སུ། །ཡང་ན་གཟུགས་ལ་སོགས་པ་རྣམས། །གཟུགས་བརྙན་ལ་སོགས་བཞིན་དུ་བསམ། །དེ་ནས་གཡོན་པའི་མཐེབ་མཛུབ་ཀྱིས། །སེ་གོལ་གཏོགས་པ་སྔོན་བཏང་ནས། །སུམྦྷ་ལ་སོགས་
[276a]སྔགས་བཞི་པོ། །རྩེ་གཅིག་རྣལ་འབྱོར་བརྗོད་པ་ཡིས། །ནག་པོ་ལྗང་གུ་དམར་པོ་སེར། །ཤར་ལ་སོགས་པའི་ཕྱོགས་སུ་དགོད། །ས་འོག་ཚངས་པའི་གནས་བར་དུ། །ཁྱབ་པའི་ལུས་ཆེན་འབར་བ་རྣམས། །སུམྦྷ་ལ་སོགས་འོད་ཟེར་གྱི། །ར་བ་བཞི་པོ་
དེ་བཞིན་བསམ། །ཧཱུཾ་བྱུང་ངེས་མཚན་རྡོ་རྗེ་ཡི། །སྣ་ཚོགས་རྡོ་རྗེའི་རང་བཞིན་ས། །འོག་ཁྱབ་རྡོ་རྗེའི་འོད་རྣམས་ཀྱིས། །རྡོ་རྗེ་རྩེ་ལྔར་གྱུར་པ་ཡི། །ར་བ་རྣམས་སྟེང་མདའ་དྲ་བ། །དེ་ཡི་འོག་ཏུ་རྡོ་རྗེའི་གུར། །དེ་འོག་རྡོ་རྗེ་བླ་རེ་ཡང་། །རང་རང་སྔགས་ཀྱིས་བསམ་པར་བྱ། །ཁྭ་
གདོང་མ་ལ་སོགས་པ་བཞི། །གསང་སྔགས་བཞི་ལས་བྱུང་བ་དང་། །གཉིས་གཉིས་ཕྱོགས་འོད་ལས་བྱུང་བ། །གཤིན་རྗེ་བརྟན་མ་ལ་སོགས་བཞི། །ཞལ་གཅིག་ཕྱག་གཉིས་དེ་རྣམས་བརྒྱད། །ལྟེ་བ་མན་ཆད་ཕུར་པའི་གཟུགས། །དེ་རྣམས་གཡོན་ན་ཕུར་བུ་ནི། །དེ་དང་དེ་ཡི་ངང་
ཚུལ་ཅན། །གཡས་པའི་ལག་པ་རྣམས་ན་ནི། །རྡོ་རྗེའི་ཐོ་བ་ཆེན་པོ་འཛིན། །འཕྲོས་ཏེ་སོང་བས་ཕྱོགས་བཅུ་ན། །གནས་པའི་བགེགས་རྣམས་རབ་བཀུག་ནས། །ཧཱུཾ་རིང་བརྗོད་འབྱུང་ཕྱོགས་བརྒྱད་ཀྱི། །ཁྲོན་པར་དེ་རྣམས་རབ་བཅུག་ནས། །གདབ་པའི་སྔགས་ཀྱིས་ཕུར་བུས་
གདབ། །བརྡུང་བའི་སྔགས་ཀྱིས་བརྡུང་བྱ་སྟེ། །གདབ་དང་བརྡུང་པ་དག་གིས་ནི། །དེ་བཞིན་ཉིད་དུ་རོ་གཅིག་འགྱུར། །བགེགས་ཀྱི་ལྷག་མ་རྣམས་བསྐྲད་ནས། །ར་བ་ལ་ཐིམ་ལྷ་མོ་རྣམས། །ཆུ་ལ་ཆུ་ནི་འབབ་པ་བཞིན། །མཚམས་ཀྱི་བཅིངས་པའི་ཕྱིར་བྱུང་བ། །རྡོ་རྗེ་པདྨ་འཁོར་ལོ་ཡི། །
ར་བ་རྣམས་ཀྱང་བསམ་པར་བྱ། །གསང་སྔགས་རྣམས་ནི་འདི་ལྟ་སྟེ། །ཨོཾ་སུམྦྷ་ནི་སུམྦྷ་ཧཱུཾ་ཧཱུཾ་ཕཊ། ཨོཾ་གྲྀཧྞ་གྲྀཧྞ་ཧཱུཾ་ཧཱུཾ་ཕཊ། ཨོཾ་གྲྀཧྞཱ་པ་ཡ་གྲྀཧྞཱ་པ་ཡ་ཧཱུཾ་ཧཱུཾ་ཕཊ། ཨོཾ་ཨཱ་ན་ཡ་ཧོཿ་བྷ་ག་ཝཱ་ན། བཛྲ་རཱ་ཛ་ཧཱུཾ་ཧཱུཾ་ཕཊ། ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱ་ན་ཧཱུཾ་ཕཊ། ཀཱི་ལ་ཡ་ཀཱི་ལ་ཡ་སརྦ་པཱ་པཾ་
ཧཱུཾ་ཕཊ། ཧཱུཾ་ཧཱུཾ་ཧཱུཾ་བཛྲ་ཀཱི་ལ་བཛྲ་དྷ་ར་ཨཱཛྙཱ་པ་ཡ་ཏི་སརྦ་བི་གྷྚཱཾ་ཀཱ་ཡ་ཝཱ་ཀ་ཙིཏྟ་བཛྲ་ཀཱི་ལ་ཡ་ཧཱུཾ་ཕཊ། ཨོཾ་བཛྲ་མུདྒ་ར་བཛྲ་ཀཱི་ལ་ཡ་ཨཱ་ཀོ་ཊ་ཡ་ཧཱུཾ་ཕཊ། དེ་ནས་སྙིང་གར་ཨ་ལས་ཟླ་བའི་དཀྱིལ་འཁོར་ཏེ། དེ་ཡི་སྟེང་དུ་ཧཱུཾ་ཡིག་འོད་ཟེར་དང་ལྡན་བསམ་བྱས་ནས། །དེ་ཡི་འོད་ཀྱིས་བཀུག་ནས་མདུན་དུ་
[276b]དཀྱིལ་འཁོར་ལ། །ཕྱག་འཚལ་ལ་སོགས་བདུན་དང་བདག་ཉིད་དབུལ་བར་བྱ། །ཧེ་རུ་ཀ་ཞེས་སྤྱི་བོ་མགྲིན་པ་སྙིང་ག་རུ། །རིམ་པས་བལྟས་ཏེ་སྟོང་པ་ཉིད་བསྒོམ་གསང་སྔགས་བརྗོད། །ཨོཾ་སྭ་བྷཱ་བ་ཤུདྡྷཿསརྦ་དྷརྨཱཿསྭ་བྷཱ་བ་ཤུདྡྷོ྅ཧཾ། སྔོན་གྱི་སྨོན་ལམ་དབང་གིས་རང་སེམས་ཨོཾ་སོགས་གྱུར། །དེ་ལས་
འོད་དང་འཁོར་ལོའི་འཕྲོ་དང་འདུ་བ་བསམ། །དེ་ནས་རང་སེམས་དེ་ཡང་རབ་ཏུ་སྣང་བ་ཙམ། །དེ་ཡང་གསང་སྔགས་བརྗོད་ཅིང་སྟོང་པ་ཉིད་དུ་བསྒོམ། །ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་བ་ཨཱཏྨ་ཀོ྅ཧཾ། སྟོང་པའི་ངང་ལས་ལངས་ཏེ་ཡཾ་ཡིག་ལས་བྱུང་བ། །དེ་ལ་རླུང་གི་འཁོར་ལོ་རྣམ་པར་བསྒོམ་བྱ་སྟེ། །
སྔོ་སྐྱ་གཞུ་ཡི་དབྱིབས་ཅན་མཐའ་མ་བ་དན་མཚན། །དེ་ཡི་སྟེང་དུ་རཾ་ཡིག་ལས་བྱུང་མེའི་དཀྱིལ་འཁོར། །རྩེ་མོ་བདུན་ལྡན་དམར་པོ་གྲུ་གསུམ་རཾ་གྱིས་མཚན། །དེ་སྟེང་བཾ་ཡིག་ལས་བྱུང་ཆུ་ཡི་དཀྱིལ་འཁོར་ཏེ། །དཀར་པོ་ཤིན་ཏུ་ཟླུམ་པོ་བུམ་པས་མཚན་པའོ། །དེ་སྟེང་ལཾ་ཡིག་ལས་བྱུང་ས་ཡི་
དཀྱིལ་འཁོར་ཏེ། །སེར་པོ་གྲུ་གསུམ་རྡོ་རྗེས་མཚན་པའོ། །དེ་སྟེང་སུཾ་ཡིག་ལས་བྱུང་རི་རབ་ལྷུན་པོ་སྟེ། །ལྕོག་བརྒྱད་ལྡན་པ་གླིང་ལ་སོགས་པས་བསྐོར་བ་དང་། །གྲྭ་བཞི་ངོས་བཞི་རིན་ཆེན་བཞི་ཡི་རང་བཞིན་ཅན། །དེ་སྟེང་པདྨའི་སྟེང་དུ་ཧཱུཾ་བྱུང་སྣ་ཚོགས་རྡོར། །དེ་སྟེང་པཾ་ཡིག་ལས་བྱུང་སྣ་ཚོགས་
པདྨ་སྟེ། །འདབ་མ་བརྒྱད་པ་གེ་སར་ལྟེ་བ་དང་ལྡན་པའོ། །དེ་སྟེང་ཨཱ་ལི་ཀཱ་ལི་ལས་བྱུང་ཉི་ཟླའོ། །ཞེས་བྱ་བ་རྣལ་འབྱོར་རོ། །དེ་ལ་ཧཱུཾ་ཡིག་རྡོ་རྗེ་འཛིན་པའི་རང་བཞིན་ཅན། །རང་གི་འོད་ཟེར་འཕྲོས་པས་འཁོར་ལོ་ལྔ་པོ་ཡིས། །འགྲོ་བའི་འཁོར་ལོའི་རང་བཞིན་བྱས་ནས་རྣལ་འབྱོར་མར། །བཅས་
པའི་འཁོར་ལོ་སླར་ཡང་བསྡུས་ཏེ་བསྒོམ་པར་བྱ། །ཞེས་བྱ་བ་རྗེས་སུ་རྣལ་འབྱོར་རོ། །ཧཱུཾ་ལ་སོགས་པ་ལས་བསྐྱེད་ཉི་མའི་འཁོར་ལོར་གནས། །ཧེ་རུ་ཀ་དཔལ་ནམ་མཁའ་བཞིན་དུ་རང་བཞིན་མེད། །རྟག་པའི་དབང་ཕྱུག་ཆད་པའི་ཨུ་མ་དེ་ཝ་ལ། །བརྐྱང་བསྐུམ་གཡས་གཡོན་གནས་པ་ཞལ་
ཀུན་སྤྱན་གསུམ་ལྡན། །འཁོར་ལོ་དུར་ཁྲོད་དང་ལྡན་གཞལ་ཡས་ཁང་གི་ནང་། །མཐིང་ནག་ལྗང་གུ་དམར་པོ་སེར་པོའི་ཁ་དོག་ཅན། །ཞལ་བཞི་དབུ་ལ་རྡོ་རྗེ་ཕྲེང་ལྡན་ཕྱག་བཅུ་གཉིས། །རྡོ་རྗེ་དྲིལ་བུ་གཉིས་བཅས་ཕྱག་གིས་ཡུམ་ལ་འཁྱུད། །གཏི་མུག་དག་ཕྱིར་གླང་པོའི་པགས་པ་
[277a]ཕྱག་གཉིས་བསྣམས། །གཡས་པ་རིམ་པས་ཌཱ་མ་རུ་དང་དགྲ་སྟ་གྲི་གུག་རྩེ་གསུམ་འཛིན། །གཡོན་པས་ཁ་ཊྭཱཾ་ག་དང་ཐོད་པ་ཞགས་པ་ཚངས་པའི་མགོ་བོ་བསྣམས། །དབུ་ལ་ཟླ་བ་ཕྱེད་པ་ཐོད་པའི་ཕྲེང་བ་སྣ་ཚོགས་རྡོ་རྗེ་ཅན། །མཆེ་བ་རབ་ཏུ་གཙིགས་ཤིང་ཞལ་འགྱུར་རལ་
པའི་ཐོར་ཚུགས་དག་དང་ལྡན། །བློ་ལྡན་བསམ་གཏན་སྦྱོར་བས་ཉམས་ཀུན་དང་ལྡན་པ། །ཉོན་མོངས་དྲི་མ་དག་ཕྱིར་སྟག་གི་པགས་པ་བསྣམས། །ཨཱ་ལི་ལ་སོགས་ལྔ་བཅུ་རྣམ་པར་དག་པ་ཡིས། །མི་མགོ་རློན་པ་ལྔ་བཅུའི་དོ་ཤལ་དང་ལྡན་པ། །མགུལ་རྒྱན་སྙན་རྒྱན་གདུབ་ཀོར་སྤྱི་གཙུག་ནོར་
བུ་དང་། །ཚངས་སྐུད་དང་ལྡན་ཐལ་བས་བྱུགས་པ་དུ་བའི་མདོག །ཕག་མོ་མགོན་པོའི་མདུན་གནས་ཉི་མ་ལྟ་བུར་ནི། །མདོག་དམར་ཐོད་པ་སྐམ་པོའི་ཕྲེང་བའི་དོ་ཤལ་ཅན། །ཞལ་གཅིག་མ་དང་སྤྱན་གསུམ་ཕྱག་གཉིས་དང་ལྡན་མ། །གཅེར་བུ་བདེ་བའི་ངང་ཚུལ་སྐྲ་གྲོལ་རབ་དགྱེས་མ། །
ཐོད་པའི་དུམ་བུ་ལས་བྱས་སྐེ་རགས་དང་ལྡན་མ། །གཡོན་པ་བདུད་ཁྲག་བཀང་བའི་ཐོད་པ་བསྣམས་པ་སྟེ། །གཡས་པ་རྡོ་རྗེ་སྡིགས་མཛུབ་ཀྱིས། །ཕྱོགས་བཅུའི་གདུག་པ་རྣམས་འཇོམས་བྱེད། །བསྐལ་པའི་མེ་ལྟར་གཟི་བརྗིད་ཆེ། །ཁྲག་ལ་དགྱེས་ཤིང་ཁྲག་འཛག་མ། །བརླ་གཉིས་ལ་ནི་
རབ་ཏུ་འཁྱུད། །བདེ་ཆེན་སྙིང་རྗེའི་བདག་ཉིད་ཅན། །མཁའ་འགྲོ་མ་དང་ལཱ་མ་དང་། །ཁཎྜ་རོ་ཧེ་གཟུགས་ཅན་མ། །པདྨའི་ཕྱོགས་ཀྱི་འདབ་མར་དགོད། །དེ་རྣམས་དངོས་གྲུབ་ཐམས་ཅད་བསྒྲུབ། །ནག་མོ་ལྗང་གུ་དམར་མོ་སེར། །ཞལ་གཅིག་ཕྱག་ནི་བཞི་པ་རྣམས། །གཡོན་པ་ཐོད་
པ་ཁ་ཊྭཱཾ་ག །ཌཱ་མ་རུ་དང་གྲི་གུག་གཡས། །སྤྱན་གསུམ་པ་ལ་སྐྲ་གྲོལ་བ། །གཅེར་བུ་བརྐྱང་བསྐུམ་གནས་པ་རྣམས། །ཕྱོགས་མཚམས་རྣམས་སུ་བུམ་སྟེང་དུ། །བྱང་ཆུབ་སེམས་སོགས་སྣོད་རྣམས་སོ། །དང་པོར་ཐུགས་འཁོར་རྩིབས་བརྒྱད་པ། །མཐིང་ནག་རྡོ་རྗེ་ཕྲེང་བས་
བསྐོར། །དེ་ཤར་པཱུལླཱི་ར་མཱ་ལར། །རབ་གཏུམ་ཁཎྜ་ཀ་པཱ་ལར། །དེ་བྱང་ཛཱ་ལནྡྷ་ར་རུ། །མ་ཧཱ་ཀངྐ་གཏུམ་མིག་ཅན། །ནུབ་ཀྱི་ཨོ་ཌི་ཡ་ན་རུ། །ཀངྐ་ལ་དང་འོད་ལྡན་མ། །ལྷོ་ཕྱོགས་ཨརྦུ་ད་རུ་ནི། །སྣ་ཆེན་མཆེ་བ་རྣམ་པར་གཙིགས། །མེ་མཚམས་གོ་དཱ་ཨ་བ་རཱིར། །སུ་ར་
[277b]བཻ་རི་དཔའ་བློ་ཅན། །བདེན་བྲལ་རཱ་མེ་ཤྭ་ར་རུ། །འོད་དཔག་མེད་དང་མི་ཐུང་མ། །དེ་བཱི་ཀོ་ཊ་རླུང་མཚམས་སུ། །ལང་ཀ་དབང་ཕྱུག་རྡོ་རྗེ་འོད། །དབང་ལྡན་མཚམས་སུ་མཱ་ལ་བར། །རྡོ་རྗེའི་སྐུ་དང་ཤིང་གྲིབ་མ། །གསུང་གི་འཁོར་ལོ་དམར་པོ་སྟེ། །པདྨ་དམར་པོའི་ཕྲེང་བས་བསྐོར། །
ཤར་ངོས་རྩིབས་ཀྱི་ཀཱ་མ་རཱུར། །ཨངྐུ་རི་དང་ཨཻ་ར་བ། །བྱང་དུ་ཨོ་ཊར་འཇིགས་བྱེད་ཆེ། །དེ་དང་རྡོ་རྗེའི་རལ་པ་ཅན། །ནུབ་ཀྱི་ཏྲི་ཤ་ཀུ་ནེ་རུ། །དཔའ་བོ་ཆེ་དང་རླུང་ཤུགས་མ། །ལྷོ་ཡི་ཀོ་ས་ལ་རུ་ནི། །རྡོ་རྗེ་ཧཱུཾ་མཛད་ཆང་འཐུང་མའོ། །མེ་ཡི་མཚམས་ཀྱི་ཀ་ལིང་གར། །
ཤྱ་མ་དེ་བི་རབ་ཏུ་བཟང་། །བདེན་བྲལ་མཚམས་སུ་ལམྤཱ་ཀར། །རྡོར་བཟང་ཤིན་ཏུ་བཟང་མོའོ། །རླུང་གི་མཚམས་ཀྱི་ཀཱཉྩི་རུ། །འཇིགས་བྱེད་ཆེ་དང་རྟ་རྣ་མ། །དེ་བཞིན་དབང་ལྡན་ཧི་མཱ་ལར། །མིག་མི་བཟང་དང་ཁག་ནའོ། །སྐུ་ཡི་འཁོར་ལོ་དཀར་པོ་སྟེ། །འཁོར་ལོའི་ཕྲེང་བ་
དཀར་པོས་བསྐོར། །ཤར་རྩིབས་པྲེ་ཏ་པུ་རི་རུ། །སྟོབས་ཆེན་འཁོར་ལོའི་ཤུགས་ཅན་མ། །བྱང་གི་གྲྀ་ཧ་དེ་བ་ཏཱར། །རིན་ཆེན་རྡོ་རྗེ་དུམ་སྐྱེས་མ། །ནུབ་ཀྱི་རྩིབས་ལ་སཽ་རཱཥྚར། །རྟ་མགྲིན་དང་ནི་ཥཽ་ཎྜི་ནཱི། །ལྷོ་རུ་ཝརྞ་དཱི་པ་རུ། །འཁོར་ལོའི་གོ་ཆ་ནམ་མཁའི་སྙིང་། །མེ་ཡི་
མཚམས་ཀྱི་ན་ག་རར། །ཧེ་རུ་ཀ་དཔལ་སུ་བཱི་རི། །ལྷོ་ནུབ་སིནྡྷུར་པདྨ་གར། །དབང་ཕྱུག་དང་ནི་སྟོབས་ཆེན་མོ། །རླུང་མཚམས་མ་རུར་རྣམ་སྣང་མཛད། །དཔའ་མོ་འཁོར་ལོས་སྒྱུར་མའོ། །དབང་ལྡན་མཚམས་ཀྱི་ཀུ་ལུ་ཏཱར། །རྡོ་རྗེ་སེམས་དཔའ་བརྩོན་ཆེན་མོ། །དཔའ་བོ་རྣམས་ནི་
ཞལ་གཅིག་ཕྱག་བཞི་པ། །བརྐྱང་བསྐུམ་རྡོ་རྗེ་དྲིལ་བུ་བསྣམས་པས་འཁྱུད། །གཡས་དང་གཡོན་ན་ཌ་མ་རུ་དང་ཁ་ཊྭཱཾ་ག །དཔའ་བོ་རལ་པའི་ཅོད་པན་སྤྱན་གསུམ་ལྡན། །རབ་གཏུམ་ལ་སོགས་ལྷ་མོ་རྣམས། །ཞལ་གཅིག་ཕྱག་ནི་གཉིས་པ་སྟེ། །ཐོད་པ་བསྣམས་པའི་ཕྱག་གིས་འཁྱུད། །
གདུག་པ་འཇིགས་བྱེད་གྲི་གུག་བསྣམས། །གཉིས་མེད་སྦྱོར་བས་སྙོམས་པར་འཇུག །དཔའ་བོ་དཔའ་མོ་འཁོར་ལོ་བཞིན། །ཁྭ་འུག་ཁྱི་ཕག་གདོང་ཅན་མ། །མཁའ་འགྲོ་སོགས་བཞིན་ཕྱོགས་བཞི་རུ། །མཚམས་སུ་གཤིན་རྗེ་བརྟན་མ་སོགས། །གཟུགས་གཉིས་ལྡན་པ་ལྷ་
[278a]མོ་བརྒྱད། །དེ་རྣམས་ཞལ་གཅིག་ཕྱག་བཞི་པ། །བརྐྱང་བསྐུམ་རོ་ཡི་གདན་ལ་གནས། །གཡོན་ན་ཐོད་པ་ཁ་ཊྭཱཾ་ག །ཌ་མ་རུ་དང་གྲི་གུག་གཡས། །ཐམས་ཅད་སྤྱན་གསུམ་དྲག་མོ་སྟེ། །སྐྲ་གྲོལ་གཅེར་བུ་དེ་རྣམས་སོ། །མགུལ་རྒྱན་གདུ་བུ་དཔུང་རྒྱན་དང་། །རྣ་རྒྱན་
དང་ནི་ཚངས་སྐུད་དང་། །ཐམས་ཅད་ཕྱག་རྒྱ་ལྔ་དང་ལྡན། །དཔྲལ་བར་རྡོ་རྗེའི་ཕྲེང་བས་དཀྲིས། །ཐོད་པའི་ཕྲེང་བས་མགྲིན་པར་བརྒྱན། །སྐེ་རགས་སིལ་སིལ་སྒྲ་སྒྲོགས་པའོ། །ཤར་དང་དབང་ལྡན་དབུ་བྱས་ཏེ། །ཐམས་ཅད་ཕྱོགས་དང་མཚམས་རྣམས་སུ། །དུར་ཁྲོད་རྣལ་འབྱོར་མ་དགོད་
ལ། །གཡོན་དང་གཡས་སུ་བསྐོར་བར་བྱ། །ཤར་གྱི་དུར་ཁྲོད་གཏུམ་དྲག་ན། །ཤི་རི་ཥ་ཡི་སྡོང་ཆེན་དང་། །བརྒྱ་བྱིན་རབ་བརྟན་ལ་བཅིབས་པ། །གསེར་མདོག་རྡོ་རྗེ་ཐོད་པ་བསྣམས། །ནོར་རྒྱས་ཀླུ་ཡི་རྒྱལ་པོ་ཡང་། །མདོག་དཀར་ཨུཏྤལ་སྔོན་པོས་མཚན། །ཐལ་མོ་སྦྱར་བར་བྱས་པ་
ཡིས། །འདུད་ཅིང་མགོན་པོའི་མདུན་ན་གནས། །བྱང་དུ་ཚང་ཚིང་ཨ་ཤྭཏྛར། །ལུས་ངན་མི་ལ་ཞོན་པ་སྟེ། །ནེའུ་ལེ་རིན་ཆེན་སྐྱུགས་པ་དང་། །ཐོད་པ་འཆང་བ་སྐུ་མདོག་སེར། །ཀླུ་ཡི་དབང་ཕྱུག་ཏཀྵ་ཀ །བནྡྲ་ཀ་ཡི་མེ་ཏོག་ལྟར། །གདེངས་ཀ་དཔལ་གྱི་བེའུས་མཚན། །མགོས་བཏུད་ཐལ་
མོ་སྦྱར་བའོ། །ནུབ་ཏུ་འབར་བས་ཁྱབ་པ་རུ། །ཨ་ཤོ་ཀ་ཡི་སྡོང་ཆེན་ལ། །དཀར་པོ་གདེངས་བདུན་བ་རུ་ཎ། །ཆུ་སྲིན་ལ་གནས་ཐོད་ཞགས་འཛིན། །ལྟོ་འཕྱེའི་དབང་ཕྱུག་ཀརྐོ་ཊ། །དཱུར་བ་སྔོན་པོ་ལྟ་བུའི་མདོག །རི་མོ་གསུམ་ནི་མགྲིན་པར་གནས། །འདུད་ནས་སྤྱི་བོར་ཐལ་མོ་སྦྱར། །ལྷོ་
རུ་འཇིགས་རུང་ལ་ཨ་མྲར། །གཤིན་རྗེ་མ་ཧེ་ཞོན་པ་སྟེ། །ནག་པོ་མིག་དམར་ལུས་སྦོམ་པོ། །དྲག་པོ་བེ་ཅོན་ཐོད་པ་འཛིན། །གདེངས་ལྡན་དབང་ཕྱུག་པདྨ་ཞེས། །སྟོན་པ་ཡི་ནི་བཀའ་སྡོད་ཅིང་། །དཀར་པོ་ཐལ་མོ་སྦྱར་བྱས་པ། །དབུ་ལ་ཐིག་ལེ་མང་པོས་མཚན། །ཧ་ཧ་དགོད་པ་དབང་
ལྡན་དུ། །ནྱ་གྲོ་དྷ་ཡི་སྡོང་ཆེན་པོ། །དབང་ཕྱུག་རྩེ་གསུམ་ཐོད་པ་ཐོགས། །དཀར་པོ་གླང་ཞོན་སྟག་ཤམ་ཅན། །པདྨ་ཆེན་པོ་ཀླུ་ཡི་རྒྱལ། །ཟླ་བའི་འོད་དང་མཉམ་པའི་མདོག །གདེངས་ཀ་ལ་ནི་རྩེ་གསུམ་མཚན། །མགོ་ལ་ཐལ་མོ་སྦྱར་བས་གནས། །མེ་མཚམས་དཔལ་ནགས་
[278b]ཀ་རཾ་ཛར། །མེ་ལྷ་བོང་ཐུང་ར་སྐྱེས་བཅིབས། །སྐུ་མདོག་དམར་པོ་ཐོད་པ་འཛིན། །ཕྲེང་བ་སྤྱི་བླུགས་བཅས་པ་བསྣམས། །མཐའ་ཡས་རྨ་བྱའི་མགྲིན་པ་བཞིན། །མགོ་ལ་པདྨས་མཚན་པ་སྟེ། །སྤྱི་བོར་ཐལ་མོ་སྦྱར་གྱུར་ནས། །འདུད་ཅིང་མགོན་པོའི་ཞབས་དྲུང་གནས། །བདེན་བྲལ་མུན་
པ་མི་བཟད་པར། །སྲིན་པོ་གཅེར་བུ་སྔོན་པོའི་མདོག །རོ་གནས་རལ་གྲི་ཐོད་པ་འཛིན། །མི་མགོའི་ཕྲེང་བའི་ཅོད་པན་ཅན། །ཀླུ་རྒྱལ་དུང་མདོག་རིགས་ལྡན་ནི། །གདེངས་ཀ་ཟླ་བ་ཕྱེད་པས་མཚན། །སྤྱི་བོར་ཐལ་མོ་སྦྱར་བྱས་ཏེ། །ལ་ཏ་ཛ་ཌའི་ཤིང་ལ་གནས། །རླུང་མཚམས་ཨ་རྫུན་
ཡི་ཤིང་། །རླུང་ལྷ་དུ་མདོག་ཤ་བ་བཅིབས། །བ་དན་སེར་པོ་ཐོད་པ་འཆང་། །ཅ་ཅོ་སྒྲོགས་པར་གནས་པའོ། །དུང་སྐྱོང་སེར་པོ་ཐིག་ལེས་མཚན། །ཐལ་སྦྱར་གུས་དང་བཅས་པའོ། །བརྒྱད་པོ་ཀླུ་རྒྱལ་སྤྲིན་ལ་གནས། །དཀར་པོ་རྒྱན་གྱིས་བརྒྱན་པའོ། །བརྒྱ་བྱིན་ལ་
སོགས་ཕྱོགས་བདག་བརྒྱད། །ཡུམ་དང་བཅས་པ་ཕྱག་བཞི་པ། །གཉིས་ཀྱིས་ཐལ་མོ་སྦྱར་བ་སྟེ། །ལྷག་མ་དག་གིས་ཕྱག་མཚན་བསྣམས། །སྤྲིན་རྣམས་རྒྱལ་བཟང་དཔལ་སྟུག་དང་། །དེ་བཞིན་ཆར་དང་ཤིན་ཏུ་མཐུག །མྱུར་དུ་དབྱངས་ལྡན་གཏུམ་པ་དང་། །ཆར་པ་རྙིང་པ་ཙབ་ཀྲོལ་
ལོ། །དེ་བརྒྱད་དུར་ཁྲོད་བརྒྱད་རྣམས་ན། །གནས་པའི་སྤྲིན་ནི་འཇིགས་བྱེད་ལྡན། །གློག་དང་འབྲུག་ནི་སྒྲ་རབ་སྒྲོགས། །གང་ཡང་རུང་བའི་ཆར་རྒྱུན་འབེབས། །རང་རང་ཕྱོགས་བདག་གཞོམ་པའི་གདོང་། །སྲིན་པོ་རྣམས་ནི་རང་བཞིན་འཁྲུག །མི་རྣམས་ཀྱི་ནི་ཤ་ཟ་ཞིང་། །ཁྲག་
འཐུང་ཞིང་རྣམས་ལ་གནས་པ། །འདི་རྣམས་ཤིང་སྡོང་བརྒྱད་པ་ཡི། །ངོས་དང་ངོས་ཀྱི་ཕྱོགས་ཀུན་དུ། །ཉེ་བར་བཟང་པོའི་ཤིང་རྣམས་གནས། །མེ་ཏོག་འབྲས་བུ་ཕུན་སུམ་ཚོགས། །སེང་གེ་ཅེ་སྤྱང་ཁྱི་སྒྲ་སྒྲོགས། །སྟག་དང་ཝ་དང་ཕག་རྣམས་དང་། །བྱི་ལ་རྐྱང་དང་བྲི་ཀ་སྦྲུལ། །
ཁྭ་དང་འུག་པ་ལ་སོགས་བྱ། །གསལ་ཤིང་བསྐྱོན་དང་མདུང་གིས་ཕུག །ཀེང་རུས་ཕྱེད་མགོ་རུས་པ་རྣམས། །ཐབ་ཏུ་ཚིག་དང་ཕྱེད་ཚིག་པ། །ཤ་ཟ་དང་ནི་རོ་སྒྲུབ་བྱེད། །གྲུབ་ཐོབ་གཏོར་མ་སྟེར་བ་དང་། །རྣལ་འབྱོར་མ་ཚོགས་མཆོད་པ་དང་། །གྲི་གུག་ཐོད་པ་ཁ་ཊྭཱཾ་ག །རྡེའུ་
[279a]ཆུང་ཁ་ཟས་དཔག་མེད་སྣོད། །མཆོད་རྟེན་དཀར་པོའི་རི་ལ་གནས། །གྲུབ་ཆེན་བརྒྱད་ཀྱིས་བརྒྱན་པའོ། །རྣམ་ཤེས་བརྒྱད་ཀྱི་དག་པ་ཡང་། །སྟོན་པ་འདི་ཡི་དུར་ཁྲོད་རྣམས། །དེ་ནས་བྱང་ཆུབ་ཕྱོགས་རྣམས་དང་། །སྐུ་ཡི་འཁོར་ལོའི་ཕྱོགས་བཤད་བྱ། །གནས་སོགས་
རིམ་པའི་སྦྱོར་བ་ཡིས། །ས་བཅུ་རྣམ་པར་དག་པའོ། །པཱུ་ཛཱ་ཨོ་ཨ་གོ་རཱ་དེ་མཱ། ཀཱ་ཨོ་ཏྲི་ཀོ་ཀ་ལ་ཀེ་ཧི། པྲེ་གྲི་སཽ་སུ་ན་སི་མ་ཀུ་ཞེས་བྱ་བའོ། །སྙིང་ལ་མཁའ་འགྲོ་ལུས་རྗེས་དྲན། །ཚོར་དྲན་མགོ་བོར་ལཱ་མ་སྟེ། །ཆོས་དྲན་མགྲིན་པར་དུམ་སྐྱེས་མ། །ལྟེ་བར་སེམས་དྲན་གཟུགས་ཅན་མའོ། །
མགོ་བོ་པུལླཱི་ར་མཱ་ལར། །འདུན་པའི་རྫུ་འཕྲུལ་རབ་གཏུམ་མོ། །སྤྱི་གཙུག་གྲོང་ཁྱེར་ཛཱ་ལནྡྷ་ར། །བརྩོན་འགྲུས་རྫུ་འཕྲུལ་གཏུམ་པའི་མིག །དབུ་རྒྱན་གཡས་པའི་རྣ་བ་ལ། །དཔྱོད་པའི་རྫུ་འཕྲུལ་འོད་ལྡན་མ། །མགོ་ཡི་རྒྱབ་ཀྱི་ཨརྦུ་དཱར། །སེམས་ཀྱི་རྫུ་འཕྲུལ་སྣ་ཆེན་མོ། །གནས་དེ་
ས་རབ་དགའ་བའོ། །གོ་དཱ་བ་རཱི་གཡོན་པའི་རྣར། །དད་པའི་དབང་པོ་དཔའ་བློ་མ། །རཱ་མེ་ཤྭ་རཱི་སྨིན་མཚམས་སུ། །བརྩོན་འགྲུས་དབང་པོ་མི་ཐུང་མ། །དེ་བཱི་ཀོ་ཊར་མིག་དག་ལ། །ལངྐའི་དབང་ཕྱུག་དྲན་དབང་པོ། །མཱ་ལ་བར་ནི་སྡོང་སྒྲིབ་མ། །ཏིང་འཛིན་དབང་པོ་དྲི་མེད་པ། །
ཕྲག་པ་དག་སྟེ་ཉེ་བའི་གནས། །མཁའ་སྤྱོད་ཐུགས་ཀྱི་འཁོར་ལོའོ། །ཨཻ་ར་བ་ཏི་ཀཱ་མ་རཱུར། །ཤེས་རབ་དབང་པོ་མཆན་ཁུང་གཉིས། །ནུ་མ་གཉིས་ལ་དད་པའི་སྟོབས། །འཇིགས་བྱེད་ཆེན་མོ་ཨོ་ཏྲེ་རུ། །ཞིང་དང་ས་གསུམ་འོད་བྱེད་མ། །བརྩོན་འགྲུས་སྟོབས་ནི་རླུང་ཤུགས་
མ། །ལྟེ་བ་ཏྲི་ཤ་ཀུ་ནེ་རུ། །དྲན་པའི་སྟོབས་ནི་ཆང་འཐུང་མ། །ཀོ་ས་ལར་ནི་སྣ་རྩེ་སྟེ། །ས་འོད་འཕྲོ་བ་ཉེ་བའི་ཞིང་། །ཏིང་ངེ་འཛིན་སྟོབས་ཁ་རུ་ནི། །ཤྱཱ་མ་དེ་བི་ཀ་ལིངྐར། །ཤིན་ཏུ་བཟང་མོ་ལམྦཱ་ཀར། །མགྲིན་པར་ཤེས་རབ་སྟོབས་དང་ནི། །ས་སྦྱང་དཀའ་བ་ཚནྡོ་ཧ། །བྱང་ཆུབ་
ཡན་ལག་ཏིང་ངེ་འཛིན། །རྟ་རྣ་ཀཱཉྩི་སྙིང་གར་གནས། །ཧི་མཱ་ལ་ཡ་མདོམས་སུ་ནི། །བརྩོན་འགྲུས་ཡང་དག་ཁ་ག་ན། །མངོན་གྱུར་ཉེ་བའི་ཚནྡོ་ཧ། །གསུང་གི་འཁོར་ལོ་ལོངས་སྤྱོད་པ། །དགའ་བ་པྲེ་ཏ་པུར་རྟགས་ལ། །འཁོར་ལོའི་ཤུགས་ཅན་བཤང་ལམ་དུ། །ཀྲྀ་ཀ་
[279b]དོ་བར་ཤིན་ཏུ་སྦྱངས། །ཁཎྜ་རོ་ཧཱ་རིང་དུ་སོང་། །ས་སྟེ་འདུ་བ་ཅན་གྱི་གནས། །བརླ་གཉིས་ཆོས་རབ་རྣམ་པར་འབྱེད། །སཽ་རཱཥྚ་ཥཽཎྜི་ནཱི། །བྱིན་གཉིས་འཁོར་ལོའི་གོ་ཆ་མ། །སུ་ཝརྞྞ་དྭཱི་པར་དྲན་ཡང་དག །མི་གཡོའི་ས་སྟེ་ཉེར་འདུ་ཅན། །བཏང་སྙོམས་བྱང་ཆུབ་ཡན་ལག་ནི། །
སོར་མོ་དཔའ་མོ་ན་གར། །སིནྡྷུ་རྐང་པའི་བོལ་དག་ལའོ། །ཡང་དག་ལྟ་བ་སྟོབས་ཆེན་མོ། །དུར་ཁྲོད་ལེགས་པའི་བློ་གྲོས་ས། །འཁོར་ལོས་སྒྱུར་མ་ཡང་དག་རྟོག །མཐེ་བོང་མ་རུ་བརྩོན་ཆེན་མོ། །པུས་མོ་ཀུ་ལུ་ཏཱ་ཡང་དག །ཉེ་བའི་དུར་ཁྲོད་ཆོས་ཀྱི་སྤྲིན། །སྐུ་ཡི་ས་འོག་གནས་
སྤྱོད་པའོ། །ལས་མཐའ་ཁཱ་གདོང་ཁ་ལ་གནས། །འཚོ་བ་འུག་གདོང་རྣ་བུག་གཡོན། །རྩོལ་བ་ཁྱི་གདོང་རྣ་བུག་གཡས། །དྲན་པ་ཕག་གདོང་བཤང་ལམ་དུ། །ཤྲཱི་ཧེ་རུ་ཀའི་ཏིང་ངེ་འཛིན། །གཤིན་རྗེ་བརྟན་མ་རྣ་བ་གཡས། །དགེ་ཆོས་སྐྱེད་པར་བྱེད་པའོ། །སྐྱེས་པའི་དགེ་བ་
སྲུང་བྱེད་པ། །གཤིན་རྗེ་ཕོ་ཉ་རྣ་བ་གཡོན། །མི་དགེ་ཐམས་ཅད་སྤོང་བྱེད་པ། །མིག་གཡས་གཤིན་རྗེ་མཆེ་བ་མ། །མི་དགེ་མ་སྐྱེས་མི་སྐྱེད་པ། །གཤིན་རྗེ་འཇོམས་མ་མིག་གཡོན་ལ། །རྐང་འོག་གནས་པའི་རླུང་འཁོར་ལོ། །བྷཻ་རཾ་པ་ནི་གཞུ་ཡི་དབྱིབས། །སུམ་མདོའི་ཕྱོགས་སུ་
གནས་པ་ནི། །གྲུ་གསུམ་མེ་ཡང་དེ་བཞིན་ནོ། །ཟླུམ་པོའི་རྣམ་པའི་ཚུལ་ཅན་གྱི། །ཆུ་ཡི་འཁོར་ལོ་གསུམ་པར་གནས། །སྙིང་གར་ས་ཡི་འཁོར་ལོ་གནས། །གྲུ་བཞི་པ་ནི་ཀུན་ཕྱོགས་སུ། །སྒལ་ཚིགས་དབྱུ་གུའི་ཚུལ་དུ་ནི། །དེ་བཞིན་རི་རྒྱལ་ལྷུན་པོ་སྟེ། །དེ་ཡི་སྤྱི་གཙུག་དཀྱིལ་དུ་
ཡང་། །པད་འདབ་སུམ་ཅུ་རྩ་གཉིས་པ། །དབྱངས་ཡིག་གསལ་ཡིག་ཡང་དག་གང་། །བྱང་ཆུབ་ཕྱོགས་ཆོས་སུམ་ཅུ་གཉིས། །པདྨའི་དབུས་ན་ཡོད་པ་གང་། །ཟླ་བའི་དཀྱིལ་འཁོར་དེ་ལ་བརྗོད། །མགོ་བོའི་དབུས་ན་ཡོད་པ་གང་། །དེ་ལ་ཀླད་པ་ཞེས་བརྗོད་དེ། །དེ་ཡི་དབུས་སུ་ཧཾ་ཡིག་
སྟེ། །བྱང་ཆུབ་ཕྱོགས་ཆོས་སུམ་ཅུ་བདུན། །ཐིག་ལེའི་ཚུལ་ཏེ་རང་སྒྲ་སྒྲོགས། །འཇིག་རྟེན་ཀུན་གྱི་རྩ་བ་སྟེ། །བརྟན་དང་གཡོ་བའི་རང་བཞིན་གྱིས། །གནས་པ་ས་བོན་ཚུལ་གྱིས་ནི། །གསལ་དང་མི་གསལ་ཚུལ་གྱིས་ཏེ། །འཛག་པ་བདུད་རྩིའི་ཚུལ་ཉིད་ཀྱིས། །རྣམ་པར་
[280a]གནས་ཏེ་ཉིད་མཚན་མོ། །ཏིང་འཛིན་ཡེ་ཤེས་ལས་བྱུང་བའི། །སངས་རྒྱས་ཉིད་ནི་མདོར་བསྡུས་ནས། །སངས་རྒྱས་སྦྱར་བ་ཡོད་མིན་ན། །རྣལ་འབྱོར་སངས་རྒྱས་མི་འགྱུར་རོ། །དེ་ཕྱིར་བདེན་དང་མི་བདེན་ཡང་། །གང་གང་ཤིན་ཏུ་གོམས་གྱུར་པ། །གོམས་པའི་སྟོབས་
ནི་རྫོགས་པ་ན། །དེ་གསལ་མི་རྟོག་བློ་འབྲས་བུ། །བསམ་པ་གང་དང་གང་གིས་ནི། །མི་རྣམས་ཡིད་ནི་ཡང་དག་སྦྱོར། །དེ་དང་དེ་ཡི་ངོ་བོར་འགྱུར། །སྣ་ཚོགས་ནོར་བུ་ཇི་བཞིན་ནོ། །སྐུ་གསུང་ཐུགས་ཀྱི་དབྱེ་བས་ནི། །ཡི་གེ་གསུམ་གྱི་ངོ་བོ་ལས། །མཐོ་རིས་མི་ཡུལ་ས་འོག་གི །སྐད་ཅིག་
གཅིག་གིས་སྐུ་གཅིག་འགྱུར། །སྐད་ཅིག་ཙམ་གྱིས་རྣལ་འབྱོར་བདག །སྐད་ཅིག་ཕྱག་རྒྱའི་རྣམ་པ་ཅན། །སྐད་ཅིག་དཀྱིལ་འཁོར་འཁོར་ལོར་བཅས། །སྐད་ཅིག་གིས་ནི་གསང་སྔགས་གདོན། །དབང་བསྐུར་སྐུ་གསུང་ཐུགས་རྒྱས་གདབ། །ཨོཾ་ཨཱཿ་ཧཱུཾ་སརྦ་བཱི་ར་ཡོ་ག་ནཱི་ཀཱ་ཡ་ཝཱ་ཀ་ཙིཏྟ་བཛྲ་སྭ་
བྷཱ་ཝ་ཨཱཏྨ་ཀོ྅ཧཾ། ཨོཾ་བཛྲ་ཤུདྡྷཿ་སརྦ་དྷརྨཱ་བཛྲ་ཤུདྡྷོ྅ཧཾ། དེ་ནས་གོ་ཆ་གཉིས་ཤེས་ནས། །ཡེ་ཤེས་འཁོར་ལོ་རྣམ་པར་བསྒོམ། །སྔགས་དང་ཕྱག་རྒྱའི་སྦྱོར་ཤེས་པས། །དམ་ཚིག་འཁོར་ལོ་ལ་མྱུར་གཞུག །ཨོཾ་ཧ་རྡོ་རྗེ་སེམས་དཔའ་དཀར། །གོ་ཆ་གཉིས་ཀྱང་སྙིང་ག་རུ། །རྣམ་པར་
སྣང་མཛད་ན་མ་ཧི། །མགོ་ལ་སེར་པོ་རྣམ་པར་བསྒོམ། །སྭཱ་ཧཱ་ཧུ་པད་གར་དབང་ཕྱུག །སྤྱི་གཙུག་ཏུ་ནི་དམར་པོ་བསྒོམ། །བཽ་ཥཊ་ཧ་ནི་ཕྲག་དག་ལ། །དཔལ་ཧེ་རུ་ཀ་ནག་པོ་གཉིས། །རྡོ་རྗེ་ཉི་མ་ཧཱུཾ་ཧཱུཾ་ཧོ། །མིག་གཉིས་ལ་ནི་དམར་པོ་བསམ། །ལྗང་གུ་ཚིགས་པ་ཐམས་ཅད་ལ། །ཕཊ་
ཧཾ་མཚན་མ་རྟ་མཆོག་གོ། །དཔའ་བོ་རྣམས་ལ་འདི་ཁོ་ནའི། །ཡན་ལག་དྲུག་པོ་ཡོངས་སུ་བསྒོམ། །ཨོཾ་བཾ་རྡོ་རྗེ་ཕག་མོ་སྟ། །ལྟ་བར་དམར་པོ་བསམ་པར་བྱ། །སྙིང་གར་ཧཾ་ཨོཾ་ཡ་མི་ནི། །ཧྲིཾ་མོཾ་ཁ་རུ་རྨོངས་བྱེད་མ། །ཧྲེཾ་ཧྲིཾ་དཔྲལ་བར་སྐྱེད་བྱེད་མ། །ཧཱུཾ་ཧཱུཾ་སྐྲག་བྱེད་སྤྱི་གཙུག་ཏུ། །ཕཊ་ཕཊ་
ལུས་ཚིགས་ཐམས་ཅད་ལ། །མཚོན་ཆ་གཏུམ་མོ་འདི་དག་མདོག །སྔོན་མོ་དཀར་མོ་སེར་མོ་ལྗང་། །དུ་མདོག་དཔའ་མོ་རྣམས་ལ་ཡང་། །ལག་པའི་མཆོད་པའི་ཆོ་གས་ཀྱང་། །འཁོར་ལོ་འདི་ཉིད་ལག་པར་མཆོད། །རྐང་གཡས་གཡོན་གྱིས་མནན་ནས་ནི། །གཡོན་མིག་ཅུང་
[280b]དམའ་གྱེན་དུ་བལྟ། །ལག་གཉིས་མཐེ་བརྩེ་ཐུར་བལྟས་ཏེ། །ཡང་དག་མནན་ནས་སྡིགས་མཛུབ་གཉིས། །ལུ་གུ་རྒྱུད་ཀྱིས་རྣམ་པར་བཅིངས། །གུང་མོ་གཉིས་ནི་སྤྲད་བྱས་ཏེ། །ལྷག་མ་བརྐྱང་ནས་མགོ་སྟེང་དུ། །གཡོན་དང་གཡས་སུ་བསྐོར་བར་བྱ། །ཕྱག་རྒྱ་དྲ་བ་ཞེས་པ་འདིས། །ཕཻཾ་ཡིག་བརྗོད་
པ་དང་བཅས་པས། །སྙིང་གར་ཉི་གནས་ཏིང་འཛིན་སེམས། །ཧཱུཾ་ཡིག་འོད་ཟེར་གྱིས་བཀུག་པ། །ཡེ་ཤེས་འཁོར་ལོ་པི་ཝང་སོགས། །མཆོད་ནས་བདག་ལ་གཞུག་པར་བྱ། །ཨོཾ་ཡོ་ག་ཤུདྡྷཿསརྦ་དྷརྨཱ་ཡོ་ག་ཤུདྡྷོ྅ཧཾ། གསང་སྔགས་བརྗོད་ཅིང་པད་ཀོར་གྱིས། །འཁྱུད་པའི་སྟངས་ཀྱིས་
མཉེས་པར་བྱ། །ཡེ་ཤེས་དུས་མཉམ་བྱོན་པ་ཡིས། །སྤྱན་སོགས་ཌ་མ་རུ་དང་ནི། །བདུད་རྩིའི་ཐོད་པ་ཐོགས་ནས་སུ། །ཇི་ལྟར་བལྟམས་པ་ཙམ་གྱིས་ཀྱང་། །དེ་བཞིན་གཤེགས་ཀུན་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས། །དེ་བཞིན་བདག་གིས་ཁྲུས་བྱའོ། །ཨོཾ་སརྦ་ཏ་ཐཱ་
ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུཾ། བརྗོད་ཅིང་བདུད་རྩི་སྣོད་ཐོགས་ཀྱིས། །དབང་བསྐུར་བས་ནི་དགྱེས་པར་བསམ། །བདུད་རྩིའི་ལྷག་མ་ལས་བྱུང་བའི། །རྒྱལ་བས་དེ་རྗེས་རྒྱས་གདབ་བྱ། །བདེ་མཆོག་སྤྱི་གཙུག་མི་བསྐྱོད་པ། །ཕག་མོའི་རྣམ་པར་སྣང་མཛད་དོ། །མཁའ་
འགྲོ་མ་སོགས་རིན་ཆེན་འབྱུང་། །ཐུགས་འཁོར་གནས་པའི་མི་བསྐྱོད་པ། །གསུང་གི་འཁོར་ལོ་འོད་དཔག་མེད། །སྐུ་ཡི་འཁོར་ལོ་རྣམ་སྣང་མཛད། །དམ་ཚིག་ཏུ་ནི་དོན་ཡོད་གྲུབ། །བདུད་རྩི་རོ་མས་དྲངས་གསོལ་ནས། །རབ་དགྱེས་རྐང་པ་བརྒྱད་པས་བསྟོད། །ཡེ་ཤེས་ལྔ་དང་
སྐུ་གསུང་ཉིད། །གཟུགས་བརྙན་བཞིན་དུ་ལྷག་པར་མོས། །དེ་ནས་རང་གི་སྟོན་པ་མཆོད། །དེ་ལ་གསང་སྔགས་འདི་ལྟ་སྟེ། །ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧཱུཾ་ཧཱུཾ་ཕཊ། །ཌཱ་ཀི་ནཱི་ཛཱ་ལ་སམྦ་རཾ་སྭཱ་ཧཱ། སྙིང་པོའི་སྔགས་སོ། །ཨོཾ་ཧྲཱིཿ་ཧ་ཧ་ཧཱུཾ་ཧཱུཾ་ཕཊ། ཉེ་བའི་སྙིང་པོའི་སྔགས་སོ། །ཨོཾ་བཛྲ་བཻ་
རོ་ཙ་ནཱི་ཡེ་ཧཱུཾ་ཧཱུཾ་ཕཊ་སྭཱ་ཧཱ། ལྷ་མོའི་སྙིང་པོའི་སྔགས་སོ། །ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞྞ་ནི་ཡེ་ཧཱུཾ་ཧཱུཾ་ཕཊ་སྭཱ་ཧཱ། ལྷ་མོའི་ཉེ་བའི་སྙིང་པོའོ། །ཨོཾ་ཀ་ར་ཀ་ར་ཁཎྜ་ཀཱ་པ་ལ་པྲ་ཙཎྜེ་ཧཱུཾ་ཧཱུཾ་ཕཊ། ཨོཾ་ཀུ་རུ་ཀུ་རུ་མ་ཧཱ་ཀཾ་ཀ་ལ་ཙཎྜ་ཨཀྵི་ཡེ་ཧཱུཾ་ཧཱུཾ་ཕཊ། ཨོཾ་བནྡྷ་བནྡྷྱ་ཀཾ་ཀ་ལ་པྲབྷ་བ་ཏཱི་ཡེ་ཧཱུཾ་ཧཱུཾ་ཕཊ། ཨོཾ་
[281a]ཏྲཱ་ས་ཡ་ཏྲཱ་ས་ཡ་བི་ཀ་ཊ་དཾཥྚྲ་ཎི་མ་ཧཱ་ན་སེ་ཧཱུཾ་ཧཱུཾ་ཕཊ། ཨོཾ་ཀྵོ་བྷ་ཡ་ཀྵོ་བྷ་ཡ་སུ་ར་བཻ་རི་ཎ་བཱི་ར་མ་ཏི་ཡེ་ཧཱུཾ་ཧཱུཾ་ཕཊ། ཨོཾ་ཧྲཽཾ་ཧྲཽཾ་ཨ་མི་ཏཱ་བྷ་ཁརྦ་རཱ་ཡེ་ཧཱུཾ་ཧཱུཾ་ཕཊ། ཨོཾ་ཧྲཿཧྲཿབཛྲ་པྲ་བྷ་བ་ལཾ་ཀེ་ཤྭ་རཱི་ཡེ་ཧཱུཾ་ཧཱུཾ་ཕཊ། ཨོཾ་ཕེཾ་ཕེཾ་བཛྲ་ཀཱ་ཡ་དྲུ་མཙྪ་ཡ་ཧཱུཾ་ཧཱུཾ་ཕཊ། ཨོཾ་ཕཊ་ཕཊ་ཨཾ་ཀུ་རི་ཀ་ཨཻ་ར་ཝ་ཏཱི་
ཡེ་ཧཱུཾ་ཧཱུཾ་ཕཊ། ཨོཾ་ད་ཧ་ད་ཧ་བཛྲ་ཛཱ་ཊི་ལ་མ་ཧཱ་བྷཻ་ར་བཱི་ཡེ་ཧཱུཾ་ཧཱུཾ་ཕཊ། ཨོཾ་པ་ཙ་པ་ཙ་མ་ཧཱ་བཱི་རེ་བཱ་ཡུ་བེེ་གེ་ཧཱུཾ་ཧཱུཾ་ཕཊ། ཨོཾ་བྷཀྵ་བྷཀྵ་བ་ས་རུ་དྷི་རཱནྟྲ་མ་ལཱ་བ་ལ་མྦི་ནི་བཛྲ་ཧཱུཾ་ཀ་ར་སུ་ར་བྷཀྵུ་ཡེ་ཧཱུཾ་ཧཱུཾ་ཕཊ། ཨོཾ་གྲྀཧྞ་གྲྀཧྞ་སཔྟ་པཱ་ཏཱ་ལ་ག་ཏ་བྷུ་ཛཾ་གཾ་སརྦམྦཱ་ཏ་རྫྫ་ཡ་ཏརྫྫ་ཡ་སུ་བྷ་དྲེ་ཤྱཱ་མ་དེ་ཝཱི་ཡེ་ཧཱུཾ་ཧཱུཾ་ཕཊ། ཨོཾ་ཨཱ་
ཀཌྜྷྱ་ཨཱ་གཌྜྷྱ་བཛྲ་བྷ་དྲ་སུ་བྷ་དྲེ་ཧཱུཾ་ཧཱུཾ་ཕཊ། ཨོཾ་ཧྲིཾ་ཧྲིཾ་མ་ཧཱ་བྷཻ་ར་བ་ཧ་ཡ་ཀ་རྞེ་ཧཱུཾ་ཧཱུཾ་ཕཊ། ཨོཾ་ཛྣཽཾ་ཛྣཽཾ་བི་རཱུ་པཱ་ཀྵ་ཁ་གཱ་ན་ནེ་ཧཱུཾ་ཧཱུཾ་ཕཊ། ཨོཾ་ཀྵྨཾ་ཀྵྨཾ་མ་ཧཱ་བ་ལ་ཙཀྲ་བེེ་གེ་ཧཱུཾ་ཧཱུཾ་ཕཊ། ཨོཾ་ཧཱཾ་ཧཱཾ་རཏྣ་བཛྲ་ཁཎྜ་རོ་ཧེ་ཧཱུཾ་ཧཱུཾ་ཕཊ། ཨོཾ་ཧཱིཾ་ཧཱིཾ་ཧ་ཡ་གྲཱི་བ་ཤཽཎྜཱི་ནཱི་ཡེ་ཧཱུཾ་ཧཱུཾ་ཕཊ། ཨོཾ་ཧཱུཾ་ཧཱུཾ་ཨཱ་ཀཱ་ཤ་གརྦྷ་ཙཀྲ་བརྨྨི་ཎི་ཡེ་ཧཱུཾ་ཧཱུཾ་ཕཊ། ཨོཾ་
ཀི་ལི་ཀི་ལི་ཤྲཱི་ཧེ་རུ་ཀ་སུ་བཱི་རི་ཧཱུཾ་ཧཱུཾ་ཕཊ། ཨོཾ་སི་ལི་སི་ལི་པདྨ་ན་རྟྟེ་ཤྭ་ར་མ་ཧཱ་བ་ལེ་ཧཱུཾ་ཧཱུཾ་ཕཊ། ཨོཾ་ཧི་ལི་ཧི་ལི་བཻ་རོ་ཙ་ཀྲ་ཝ་རྟྟི་ནི་ཡེ་ཧཱུཾ་ཧཱུཾ་ཕཊ། ཨོཾ་དྷི་ལི་དྷི་ལི་བཛྲ་སཏྭ་མ་ཧཱ་བཱི་ར་ཡེ་ཧཱུཾ་ཧཱུཾ་ཕཊ། ཨོཾ་ཀཱ་ཀ་སྱེ་ཧཱུཾ་ཧཱུཾ་ཕཊ། ཨོཾ་ཨུ་ལུ་ཀཱ་སྱེ་ཧཱུཾ་ཧཱུཾ་ཕཊ། ཨོཾ་ཤྭ་ནཱ་སྱེ་ཧཱུཾ་ཧཱུཾ་ཕཊ། ཨོཾ་ཤུ་ཀ་རཱ་སྱེ་ཧཱུཾ་ཧཱུཾ་ཕཊ། ཨོཾ་
ཡ་མ་ད་དྷཱི་ཡེ་ཧཱུཾ་ཧཱུཾ་ཕཊ། ཨོཾ་ཡ་མ་དཱུ་ཏཱི་ཡེ་ཧཱུཾ་ཧཱུཾ་ཕཊ། ཨོཾ་ཡ་མ་དཾ་ཥྚི་ཎི་ཡེ་ཧཱུཾ་ཧཱུཾ་ཕཊ། ཨོཾ་ཡ་མ་མ་ཐ་ནཱི་ཡེ་ཧཱུཾ་ཧཱུཾ་ཕཊ། ཨོཾ་ཌཱ་ཀི་ནཱི་ཡེ་ཧཱུཾ་ཧཱུཾ་ཕཊ། ཨོཾ་ལཱ་མཱ་ཡེ་ཧཱུཾ་ཧཱུཾ་ཕཊ།ཨོཾ་ཁཎྜ་རོ་ཧེ་ཧཱུཾ་ཧཱུཾ་ཕཊ། ཨོཾ་རཱུ་པི་ཎཱི་ཡེ་ཧཱུཾ་ཧཱུཾ་ཕཊ། ཨོཾ་བོ་དྷི་ཙིཏྟ་བཛྲ་ཡེ་ཧཱུཾ་ཧཱུཾ་ཕཊ། ཨོཾ་ན་མོབྷ་ག་ཝ་ཏེ་ཝཱི་རེ་ཤཱ་ཡ་ཧཱུཾ་ཧཱུཾ་ཕཊ།
ཨོཾ་མ་ཧཱ་ཀ་ལྤཱ་གནི་སནྣི་བྷཱ་ཡ་ཧཱུཾ་ཧཱུཾ་ཕཊ། ཨོཾ་ཛཱ་ཊ་མུ་ཀུ་ཊོཏྐ་ཊཱ་ཡ་ཧཱུཾ་ཧཱུཾ་ཕཊ། ཨོཾ་དཾཥྚཱ་ཀ་རཱ་ལོ་གྲ་བྷི་ཥ་ཎ་མུ་ཁཱ་ཡ་ཧཱུཾ་ཧཱུཾ་ཕཊ། ཨོཾ་ས་ཧ་སྲ་བྷུ་ཛ་བྷ་སུ་རཱ་ཡ་ཧཱུཾ་ཧཱུཾ་ཕཊ། ཨོཾ་པ་ར་ཤུ་པཱ་ཤོ་དྱཱ་ཏ་ཤཱུ་ལ་ཁ་ཊྭཱཾ་ག་དྷ་རི་ཎེ་ཡེ་ཧཱུཾ་ཧཱུཾ་ཕཊ། ཨོཾ་བྱཱ་གྷྲ་ཛི་ནཱཾ་བ་ར་དྷ་རཱ་ཡ་ཧཱུཾ་ཧཱུཾ་ཕཊ། ཨོཾ་མ་ཧཱ་དྷུ་མྦྲཱ་ནྡྷ་ཀ་ར་ཝ་པུ་ཥཱ་ཡ་ཧཱུཾ་ཧཱུཾ་ཕཊ། དེ་
དག་ནི་མཆོད་པའི་སྔགས་སོ། །ཁཎྜ་ཀ་པཱ་སོ་སེན་མོར། །སྐྲ་སྤུ་མ་ཧཱ་ཀངྐ་ལ། །པགས་དང་དྲི་མར་ཀངྐ་ལ། །ཤ་ལ་མཆེ་བ་རྣམ་པར་གཙིགས། །སུ་ར་བཻ་རི་རྒྱུས་པ་ལ། །འོད་དཔག་མེད་པ་རུས་པ་ལའོ། །མཆིན་པ་ལ་ནི་རྡོ་རྗེ་འོད། །སྙིང་ལ་རྡོ་རྗེའི་སྐུ་གནས་ཏེ། །མིག་དག་ལ་ནི་
[281b]ཨངྐུ་རི། །རྡོ་རྗེའི་རལ་ལྡན་མཁྲིས་པ་ལ། །དཔའ་བོ་ཆེན་པོ་གློ་བར་བཞུགས། །རྒྱུ་མར་རྡོ་རྗེ་ཧཱུཾ་མཛད་དོ། །རབ་ཏུ་བཟང་མོ་གཉེ་མ་ལ། །རྡོ་རྗེ་བཟང་མོ་གྲོད་པར་གནས། །འཇིགས་བྱེད་ཆེན་པོ་བཤད་བ་ལའོ། །སྨིན་མཚམས་ལ་ནི་མིག་མི་བཟང་། །བད་ཀན་ལ་ནི་སྟོབས་པོ་ཆེ། །རྣག་རྣམས་
རིན་ཆེན་རྡོ་རྗེའོ། །དཔའ་བོ་རྟ་མགྲིན་ཁྲག་ལའོ། །རྡུལ་ལ་ནམ་མཁའི་སྙིང་པོ་གནས། །ཚིལ་ལ་དཔལ་ལྡན་ཧེ་རུ་ཀ །མཆི་མ་པདྨ་གར་དབང་ཕྱུག །མཆིལ་མ་ལ་ནི་རྣམ་སྣང་མཛད། །སྣབས་ལ་རྡོ་རྗེ་སེམས་དཔའ་སྟེ། །དེ་ལྟར་དཔའ་བོ་ལུས་ལ་བཞུགས། །ཕྲེང་བའི་སྔགས་སོགས་
དཔའ་བོ་ནི། །ཚངས་སྐུད་ལ་སོགས་བརྟག་པའོ། །དཔའ་བོ་ཉི་ཤུ་རྩ་བཞི་ཡིས། །ལུས་ཀྱི་ཁམས་ལ་རྣམ་པར་བརྟག །གོ་ཆའི་དཔའ་བོ་དྲུག་གིས་ཀྱང་། །ཕྱག་རྒྱ་དྲུག་གིས་ལུས་མཛེས་ཏེ། །ཕག་མོའི་ཕྲེང་བའི་སྔགས་ཀྱིས་སུ། །མགུལ་རྒྱན་ཕྱག་རྒྱའི་དག་པའོ། །མགོན་པོའི་སྙིང་
པོའི་སྔགས་ཀྱིས་ཀྱང་། །མགོ་བོའི་ཕྲེང་བ་བརྒྱ་ཡི་ཕྱེད། །གསང་སྔགས་ཡི་གེ་བདུན་གྱིས་ནི། །རྣ་ཆ་ཡིས་ནི་རྣ་བ་མཛེས། །སརྦ་བུདྡྷཱི་སྔགས་སོགས་ཀྱིས། །པགས་པའི་ཤམ་ཐབས་དག་པའོ། །གོ་ཆའི་ལྷ་མོ་དྲུག་གིས་ནི། །སྐེ་རགས་རྒྱན་གྱི་དག་པའོ། །འཁོར་ལོ་ལྔ་གནས་
ལྷ་མོ་ཡི། །སྔགས་ཀྱིས་བཏུང་བའི་ཐོད་པའོ། །བཻ་རོ་ཙ་ནའི་སྔགས་ཀྱིས་ཀྱང་། །ཐོད་པས་དབུ་ལ་རྣམ་པར་བརྒྱན། །ཁ་ཊྭཱཾ་ག་ནི་ལྷ་ཡི་སྐུ། །འཁོར་ལོ་སྡོམ་པའི་བདག་ཉིད་ནི། །ཆོས་ཀྱི་དབྱིངས་ཀྱི་རང་བཞིན་ཕྱིར། །ཤེས་རབ་ཌ་མ་རུ་ཡི་སྒྲ། །དམིགས་པའི་རང་བཞིན་ཉིད་ཀྱི་ཕྱིར། །
རྡོ་རྗེ་འཛིན་པ་ཉིན་མོར་བརྗོད། །དེ་ཡི་དངོས་མེད་རང་བཞིན་ཕྱིར། །རྣལ་འབྱོར་མ་ནི་མཚན་མོར་བཤད། །ཇི་ལྟར་བར་དོའི་སེམས་འབྱུང་བ། །ཤེས་པ་ཙམ་དེ་ནམ་མཁའ་བཞིན། །མངོན་ཤེས་ལྔ་ལྡན་དེ་བཞིན་ཚུལ། །རྡོ་རྗེ་འཛིན་པ་མཚན་དཔེས་སྤྲས། །སྟོང་ཉིད་ཆོས་
ཀྱི་སྤྲུལ་པ་ནི། །ཕག་མོ་ཞེས་བྱར་རབ་ཏུ་བསྟན། །ཤྲཱི་ཡིག་གཉིས་མེད་ཡེ་ཤེས་ཏེ། །ཧེ་ཞེས་རྒྱུ་སོགས་སྟོང་པ་ཉིད། །རུ་ཡིག་རྣམ་རྟོག་ཚོགས་དང་བྲལ། །ཀ་ཞེས་གང་དུའང་མི་གནས་སོ། །ངག་ཡུལ་མིན་པ་བཱ་ཡི་སྒྲ། །རཱ་ཡིག་རྣམ་པ་རྣམས་སྤངས་པ། །ཧཱི་ཡིག་རྒྱུ་ཡི་མི་
[282a]དམིགས་པ། །ཕག་མོའི་སྒྲར་ནི་གྲགས་པའོ། །བྱང་ཆུབ་ཕྱོགས་ཀྱི་རབ་སྦྱོར་གྱིས། །ཐམས་ཅད་ཤེས་པ་ཉིད་རབ་བསྟན། །ས་དང་གནས་སོགས་སྦྱོར་བ་ཡིས། །འགྲོ་བའི་བླ་མ་ལམ་ཤེས་ཉིད། །གོ་ཆ་ལ་སོགས་རྣམ་དག་མཐས། །རྣམ་པ་ཀུན་མཁྱེན་ཉིད་ཀྱང་ངོ་། །
གོ་ཆ་གཉིས་ཀྱི་སྦྱོར་བ་ཡིས། །དེ་ལྟར་བདག་ཉིད་གོ་བགོས་ནས། །སུམྦྷ་སོགས་ཀྱིས་སྲུང་བྱས་ཏེ། །རྣལ་འབྱོར་ལྡན་པས་སྤྱོད་པར་བྱ། །རྟག་ཏུ་སེམས་ཅན་ཐམས་ཅད་ལ། །སྡོམ་པ་ཉིད་དུ་བལྟ་བར་བྱ། །རྐང་པ་བརྒྱད་ཀྱིས་རབ་བསྟོད་དེ། །འཇིགས་པ་ཐམས་ཅད་རྣམ་སྤངས་
ནས། །རྣལ་འབྱོར་བློ་ཆེན་རྣམ་པར་སྤྱོད། །ཁམས་གསུམ་དང་ནི་དབྱེར་མེད་བདག །རིགས་ལྔ་དག་ཏུ་ཀུན་སྤྱོད་པ། །དེ་རྣམས་རོ་གཅིག་ཉིད་ཕྱིར་རོ། །རྣམ་པར་མི་རྟོག་བདག་ཉིད་སེམས། །འདོད་པའི་ཡོན་ཏན་ལྔ་ལོངས་སྤྱོད། །དོགས་པ་ཐམས་ཅད་རྣམ་སྤངས་ཏེ། །རྣལ་འབྱོར་
སེང་གེ་བཞིན་དུ་སྤྱོད། །ཅེས་བྱ་བ་ནི་ཤིན་ཏུ་རྣལ་འབྱོར་ཏེ་གསུམ་པའོ། །ཨཱ་ལི་ཀཱ་ལི་འོད་ཟེར་ལྔ་དང་ལྡན་པ་ནི། །ཡང་དག་བཀོད་ཅིང་འཁོར་ལོ་གསུམ་ནི་སྤྲོས་ནས་དེ། །སྣ་ཡི་བུ་ག་གཡས་པའི་རླུང་དང་བཅས་ནས་སུ། །བྱུང་ནས་འཇིག་རྟེན་ཐམས་ཅད་འཁོར་ལོ་གསུམ་གྱུར་ཏེ། །དེ་
ནས་སྣ་བུག་གཡོན་པའི་རླུང་གི་ཤུགས་ལས་ནི། །རབ་ཏུ་ཞུགས་ནས་ལྟེ་བར་ཟླ་བའི་དཀྱིལ་འཁོར་ཏེ། །དེ་ཡི་སྟེང་དུ་སྐད་ཅིག་ཧཱུཾ་ཡིག་བསམ་བྱས་ནས། །དེ་དག་ཡོངས་སུ་གྱུར་ནས་སྲིད་པའི་དབང་ཕྱུག་ནི། །མདོག་དཀར་ཞལ་གཅིག་ཕྱག་གཉིས་རྡོ་རྗེ་དྲིལ་བུ་བསྣམས། །རྟེན་མེད་འཇའ་
ཚོན་རི་མོ་བཞིན་དུ་བལྟ་བར་བྱ། །རྡོ་རྗེ་ཕག་མོ་སྐུ་མདོག་དམར་མོ་དང་བཅས་པ། །སྒྱུ་མའི་དགའ་བ་དེ་སྒྲས་འགྲོ་བ་མ་ལུས་བཀུག །སྲིད་དང་དུར་ཁྲོད་སྲུང་བ་སྐུ་གསུང་ཐུགས་དང་ནི། །བདེ་བ་ཆེན་པོ་ཡབ་ཡུམ་ལྟེ་བར་གནས་པ་དང་། །བདེ་བས་ཞུ་བ་ལས་ཁྱུང་དཀར་དམར་ཧཱུཾ་ཨཱུ་ཧ། །
མགོ་དང་ཟླ་ཚེས་ཐིག་ལེ་ནཱ་ད་རབ་ཏུ་ཐིམ། །ནཱ་ད་ཙམ་ཡང་སྤངས་ནས་སུ། །བསམ་གྱིས་མི་ཁྱབ་རྟོག་པའང་སྤང་།། །དེ་ལས་གཟུངས་ནི་ཕྱག་རྒྱ་ཆེ། །དེས་ནི་རིམ་པས་ཐོབ་པར་འགྱུར། །ཞེས་བྱ་བ་རྣལ་འབྱོར་ཆེན་པོ་སྟེ་བཞི་པའོ། །དེ་ནས་མྱུར་བར་ཡིད་ཀྱིས་དཀྱིལ་འཁོར་མོས་
[282b]ནས་ནི། །ནཱ་ད་དཀར་དམར་མདོག་ལྡན་རང་གི་ལྟེ་བར་བསྒོམ། །དེ་ནས་ཡི་གེ་གསུམ་པ་ཡང་དག་རྗོད་བྱེད་ཅིང་། །ནཱ་ད་ལས་ནི་འཐོན་ནས་འགྲོ་བའི་དོན་བྱས་ཏེ། །དེ་ནས་འཁོར་ལོའི་ལྷ་རྣམས་རླུང་དང་བཅས་ནས་སུ། །སླར་ཡང་ཕྱི་ནས་ནང་དུ་ཞུགས་ནས་དེ་བཞིན་ཡང་། །བླ་མ་དམ་པའི་གདམས་
པས་ཡང་དང་ཡང་དུ་སྟེ། །སྐྱོ་བར་གྱུར་ན་རྡོ་རྗེའི་བཟླས་པ་རབ་ཏུ་བྱ། །སྙིང་པོ་ཉེ་བའི་སྙིང་པོའི་སྔགས། །ནཱ་ད་འཁོར་ལོའི་ལྷ་ཚོགས་ཀྱི། །སྤྲོ་དང་བསྡུ་བ་དག་གིས་ནི། །དེ་བཞིན་བློ་ལྡན་དམ་ཚིག་བཟླས། །ཆོས་རྣམས་མཉམ་ཉིད་ང་རྒྱལ་གྱིས། །ཕྲེང་སྔགས་རང་གི་ཁར་ཞུགས་ཏེ། །
རྡོ་རྗེའི་ལམ་ནས་བྷ་གར་ཞུགས། །དབུ་མར་ཞུགས་ནས་ཁ་རུ་ཐོན། །ལྷ་མོ་ལས་བྱུང་ཁ་རུ་ཞུགས། །བསྐོར་སྦྱོར་འདོ་ལའི་བཟླས་པའོ། །རང་ལུས་འཁོར་ལོའི་བདག་ཉིད་རབ་ཏུ་བསམ་བྱས་ནས། །ཡི་གེ་གསུམ་གྱིས་བྱིན་བརླབས་གཏོར་མ་ཕུལ་ནས་སུ། །འབར་བ་སོགས་ཀྱིས་བཟའ་བའི་ཟས་
ནི་དག་པར་བྱ། །ཆོས་ལ་མཉམ་ཉིད་ང་རྒྱལ་ལྡན་པས་སྔགས་བརྗོད་ཅིང་། །ཨོཾ་ས་མ་ཡ་ཤུངྔྷཿསརྦ་དྷརྨཱཿས་མ་ཡ་ཤུདྡྷོ྅ཧཾ། ཨོཾ་ཨ་མྲྀ་ཏོ་ད་ཀ་ཧཱུཾ་ཧཱུཾ་ཋ་ཋ་ཏྲཾ་ཨཾ་ཁཾ་ཧཱུཾ་ཧཱུཾ་གིས་རྡོ་རྗེ་དཀར་པོའི་རང་བཞིན་ལྗགས་བྱས་ནས། །ཡི་གེ་གསུམ་གྱིས་ནཱ་ད་དགྱེས་པར་མཛད་ཅིང་གསོལ། །ཉིན་ཕྱེད་སྐད་ཅིག་
དཀྱིལ་འཁོར་མོས། །ཆོ་ག་སྔར་བཞིན་བྱས་ནས་སྤྱད། །མཚན་ཕྱེད་ན་ཡང་དེ་བཞིན་བྱ། །རང་སྨྲ་ཨཱ་ལི་ཀཱ་ལིར་རྟོགས། །སྤྱོན་སྤྱོན་དཔའ་བོ་ཆེན་པོ་ཀྱེ། །དག་པའི་ཚིག་ནི་སྟོན་པ་པོ། །སྟོང་ཉིད་ཡེ་ཤེས་ཁོ་ན་འདི། །ཆགས་དང་འཇིག་དང་གནས་པའོ། །ཨཱ་ལི་ལ་སོགས་ཀཱ་ཡི་བར། །ཧཱུཾ་ཧཱུཾ་ཕཊ་
དང་ཡང་དག་སྦྱོར། །ཨོཾ་སྭཱ་སོགས་པའི་སྔགས་བརྗོད་དེ། །འོད་གསལ་མངོན་དུ་ཕྱོགས་ནས་སུ། །ཉལ་བྱ་ཐུན་མཚམས་ཐམས་ཅད་དུ། །ཐ་མར་ཡི་གེ་བརྒྱ་པ་བརྗོད། །ཁྱིམ་ནས་ཁྱིམ་གཞན་འགྲོ་བ་བཞིན། །སེམས་ཉིད་དུབ་པའི་ངལ་སོ་ཙམ། །འཆི་བ་དེ་ཉིད་ཁོ་ནར་མེད། །འཇིག་
རྟེན་རྣམ་རྟོག་ཡིན་ཕྱིར་རོ། །འཕྲོ་བའི་ཚེ་ན་རྣལ་འབྱོར་དེ། །དཔའ་བོ་རྣལ་འབྱོར་མ་རྣམས་ཀྱིས། །སྣ་ཚོགས་མཆོད་པ་ལག་ཐོགས་ཏེ། །འོད་གསལ་གནས་སུ་འཁྲིད་པར་བྱེད། །ཕན་ཡོན་ནོ། །ཡྃ་དང་རྃ་ལས་བྱུང་བའི་རླུང་དང་མེ་བསམས་ཏེ། མགོ་གསུམ་ཐབ་ལ་ཨ་ལས་བྱུང་བའི་
[283a]པད་སྣོད་དུ། །ཟན་སོགས་སྔགས་ཀྱིས་བྱིན་བརླབས་སྒྲོན་མ་ལྔ་དང་ནི། །བདུད་རྩི་ལྔར་མོས་རླུང་གཡོས་མེས་ཞུ་དམར་བའི་མདོག །ཨོཾ་ཏྲཱཾ་ཨཾ་ཁཾ་ཧཱུཾ་ལཾ་མཱཾ་པཾ་ཏཱཾ་བཾ། ཧཱུཾ་བྱུང་བདུད་རྩིའི་རང་བཞིན་ཐུར་བསྟན་ཁ་ཊྭཱཾ་གས། །དཀྲུགས་པས་དེ་ཡང་ཞུ་ནས་ཁ་བ་ལྟ་བུར་བསམ། །
ཨཱ་ལི་ཀཱ་ལི་ལས་བྱུང་ཡི་གེ་གསུམ་ལས་འཐོན། །འཁོར་ལོ་གསུམ་གྱིས་སྔར་བཞིན་སྐྱེ་བོའི་དོན་བྱས་ནས། །རྒྱ་མཚོ་ལ་སོགས་གནས་ནས་བདུད་རྩི་བཀུག་བྱས་ཏེ། །སྙོམས་པར་ཞུགས་པས་ཞུ་ནས་འཁོར་ལོ་གསུམ་གྱི་ལྷ། །རིམ་པ་བཞིན་དུ་ཡི་གེ་གསུམ་ལ་རབ་ཏུ་ཞུགས། །ཨོཾ་སོགས་རིམ་ཐིམ་
ཡི་གེ་གསུམ་གྱིས་བྱིན་གྱིས་བརླབ། །འབར་བའི་ཕྱག་རྒྱ་ཕཻཾ་སྔགས་ཀྱི། །མདུན་དུ་འཁོར་ལོ་སྤྱན་དྲངས་ནས། །ཨརྒྷཾ་སོགས་ཀྱིས་མཆོད་ནས་སུ། །ཨཱ་ལི་ཀཱ་ལི་ཡོངས་གྱུར་ཏེ། །གཡོན་དང་གཡས་པའི་ལག་པ་གཉིས། །ཟླ་བ་ཉི་མའི་རང་བཞིན་གྱུར། །དེ་ཡི་ནང་དུ་ཧཱུཾ་ཡིག་ནི། །སྔགས་
འདི་བརྗོད་ཅིང་བསྒོམ་པར་བྱ། །ཨོཾ་ཨ་ནྱོ་ནྱཱ་ནུ་ག་ཏཱ་སརྦ་དྷརྨཱཿཔ་ར་སྤ་ར་ཨ་ནུ་པྲ་བཥྚི་སརྦ་དྷརྨཱཿཨཏྱ་ནྟཱ་ནུ་པྲ་བཥྚི་སརྦདྷརྨཱ་ཧཱུཾ། ཟླ་བ་ལ་སོགས་ཡོངས་གྱུར་པས། །ལག་གཉིས་རྡོ་རྗེ་ཐལ་མོ་ལ། །བདུད་རྩིའི་ཐོད་པ་བཞག་ནས་སམ། །ཡང་ན་ལག་པར་བསྒོམས་ནས་ནི། །ལྷ་མོ་རྣམས་ནི་ཚད་མ་དམ་
ཚིག་ཚད་མ་དང་། །དེ་གསུང་ཚིག་རྣམས་ཀྱང་ནི་མཆོག་ཏུ་ཚད་མ་སྟེ། །བདེན་པ་འདི་དག་གིས་ནི་ལྷ་མོ་འདི་རྣམས་ཀྱིས། །བདག་ལ་རྗེས་སུ་འཛིན་པའི་རྒྱུར་ནི་འགྱུར་བར་ཤོག །ཅེས་བརྗོད་མཆོད་པར་བྱ་བ་སོགས། །དབྱེར་མེད་དམིགས་ཤིང་བདུད་རྩིའི་སྣོད། །ཤར་ཕྱོགས་ལ་སོགས་
གཡོན་དུ་སྟེ། །མཚམས་སུ་གཡས་ཀྱིས་བསྐོར་བྱ་སྟེ། །ཨོཾ་ཀ་ར་ལ་སོགས་སྔགས་བརྗོད་ཅིང་། །ཧཱུཾ་བྱུང་དཀར་པོའི་ལྗགས་བྱས་པའི། །འཁོར་ལོ་གསུམ་གྱི་ལྷ་རྣམས་ལ། །རྣལ་འབྱོར་ལྡན་པས་གཏོར་མ་སྦྱིན། །ཨོཾ་ཀ་ར་ཀ་ར། ཀུ་རུ་ཀུ་རུ། བྷནྡྷ་བནྡྷ། ཏྲཱ་ས་ཡ་ཏྲཱ་ས་ཡ། ཀྵོ་བྷ་
ཡ་ཀྵོ་བྷ་ཡ། ཧྲཽཾ་ཧྲཽཾ། ཧྲཿ་ཧྲཿ། ཕེཾ་ཕེཾ། ཕཊ་ཕཊ། ད་ཧ་ད་ཧ། པ་ཙ་པ་ཙ། །བྷ་ཀྵ་བྷཀྵ། བ་ས་རུ་དྷི་རཱ་ནྟྲ་མཱ་ལཱ་བ་ལཱ་མྦི་ནེ། གྲྀ་ཧྞ་གྲྀཧྞ། སཔྟ་པཱ་ཏཱ་ལ་ག་ཏ་བྷུ་ཛཾ་གཾ་སརྦ་མྦཱ། ཏརྫ་ཡ་ཏ་རྫ་ཡ། ཨཱ་ཀཌྜྷྱ་ཨཱ་ཀཌྜྷྱ། ཧྲིཾ་ཧྲིཾ། ཛྣཽཾ་ཛྣཽཾ། ཀྵྨཱཾ་ཀྵྨཱཾ། ཧཱཾ་ཧཱཾ། ཧཱུཾ་ཧཱུཾ། ཀི་ལི་ཀི་ལི།
[283b]སི་ལི་སི་ལི། །ཧི་ལི་ཧི་ལི། དྷི་ལི་དྷི་ལི། ཧཱུཾ་ཧཱུཾ། ཕཊ་ཕཊ། བཛྲ་ཨ་རལླི་སོགས་ཀྱིས། །རྣམ་པ་དུ་མར་དེ་བཞག་ལ། །ཨོཾ་བཛྲ་ཨ་རལླི་ཧོཿ། །ཛཿ་ཧཱུཾ་བཾ་ཧོཿ། བཛྲ་ཌཱ་ཀི་ནཱི་ས་མ་ཡ་སྟྭཾ་དྲྀ་ཤྱ་ཧོཿ། །པི་ཝང་སོགས་ཀྱིས་མཆོད་བྱིན་ནས། །ཞལ་བསིལ་ལ་སོགས་བྱས་ནས་སུ། །
སྲིད་དང་ཞི་བ་མཉམ་པར་སྦྱོར་གྱུར་ཀུན་རྟོག་རླབས་བཅོམ་པ། །ནམ་མཁའི་རང་བཞིན་དངོས་པོ་མཐའ་དག་དེ་ཉིད་ཁོ་ནར་གཟིགས། །ཤིན་ཏུ་ཕུལ་བྱུང་ཐུགས་རྗེའི་ཆུ་རྒྱས་སེམས་ཀྱི་ཆུ་བོའི་མགོན། །ལྷ་མོ་རྣམས་ཀྱིས་བདག་ལ་ཤིན་ཏུ་བརྩེ་བར་མཛད་མཛོད་ཅིག །ཅེས་བསྟོད་མངོན་པར་
འདོད་དོན་གསོལ། །ཕྱོགས་བདག་སོགས་གཏོར་དེ་བཞིན་དུ། །ཨོཾ་ཁ་ལ་སོགས་སྔགས་བརྗོད་ཅིང་། །གཉིས་སམ་གསུམ་གྱིས་བསྟབ་པར་བྱ། །ཨོཾ་ཁ་ཁ་ཁཱ་ཧི་ཁཱ་ཧི་སརྦ་ཡཀྵ་རཀྵ་ས་བྷཱུ་ཏ་པྲེ་ཏ་པི་ཤཱ་ཙོནྨ་དཱ་པསྨ་ར་ཌཱ་ཀ་ཌཱ་ཀི་ནྱཱ་ད་ཡ་ཨི་མཾ་བ་ལིཾ་གྲྀ་ཧྞ་ནྟུ། ས་མ་ཡ་རཀྵནྟུ་མ་མ་སརྦ་སིདྡྷི་པྲཾ་
ཡཙྪ་ནྟུ། ཡ་ཐཻ་བཾ་ཡ་ཐེཥྚི། བྷུཉྫ་ཐ་པི་བ་ཐ་ཛི་གྷྲ་ཐ་མཱ་ཏི་ཀྲ་མ་ཐཱ། མ་མ་སརྦ་ཀཱ་རྟ་ཡ་ས་ཏ་སུ་ཁཾ་བི་བྲྀད་དྷ་ཡེ་ས་ཧཱ་ཡི་ཀ་བྷ་བནྟུ་ཧཱུཾ་ཧཱུཾ་ཕཊ་ཕཊ་སྭཱ་ཧཱ། གཏོར་མ་གསོལ་ནས་དེ་རྣམས་ནི། །བདེ་བ་ཆེན་པོ་ལྡན་པར་བསམ། །པི་ཝང་མ་སོགས་རྣམས་ཀྱིས་མཆོད། །གོ་ལ་ལ་སོགས་
དབུལ་བ་དང་། །རྐང་པ་བརྒྱད་པའི་སྔགས་ཀྱིས་བསྟོད། །དེ་ནས་འདོད་དོན་གསོལ་བ་གདབ། །ཙྪོ་མའི་ལག་པས་སེ་གོལ་གཏོགས། །ཆད་ལྷག་བསྐང་བར་བྱ་བའི་ཕྱིར། །གསང་སྔགས་ཡི་གེ་བརྒྱ་པ་བརྗོད། །དྲིལ་བུ་དཀྲོལ་བ་སྔོན་བཏང་ནས། །པད་ཀོར་ཕྱག་རྒྱས་དགྱེས་པར་
བྱ། །ཨོཾ་ཡོ་ག་ལ་སོགས་སྔགས་བརྗོད་ཅིང་། །ནམ་མཁའ་ལྟ་བུའི་དངོས་པོ་ཉིད། །མངོན་པར་འཁྱུད་པའི་སྟངས་བྱས་ནས། །སྲིན་ལག་མཐེ་བོང་སེ་གོལ་གཏོགས། །ཨོཾ་བཛྲ་མུཿཞེས་བྱས་ནས་སུ། །རང་ལ་འཁོར་ལོ་གཞུག་པར་བྱ། །གཏོར་མའི་དེ་ཁོ་ན་ཉིད་དོ། །སྔ་དྲོ་
ཡང་དག་ལངས་ལ་ས་ཕྱོགས་གཙང་མ་རུ། སུམྦྷ་ལ་སོགས་གསང་སྔགས་བརྗོད་ཅིང་རྣལ་འབྱོར་པས། །བདུད་རྩི་ལྔ་ལ་སོགས་པས་དཀྱིལ་འཁོར་བྱུགས་ནས་སུ། །པཱུ་ཛ་ལ་སོགས་གནས་སོགས་བརྗོད་ཅིང་རིམ་པ་ཡིས། །ཨོཾ་པཱི་ཋ་ཨུ་པ་པཱི་ཋ། ཀྵེ་ཏྲ་ཨུ་པ་ཀྵེ་ཏྲ།
[284a]ཚནྡོ་ཧ་ཨུ་པ་ཚནྡོ་ཧ། མེ་ལཱ་པཱ་ཀ་ཨུ་པ་མེ་ལཱ་པཱ་ཀ ། ཤྨ་ཤཱ་ནཱ་ཨུ་པ་ཤྨ་ཤཱ་ན། དེ་ནས་སྐད་ཅིག་འབྱུང་བཞི་རི་རབ་པདྨ་ལ། ཧཱུཾ་གཞག་དེ་ཡི་འོད་ཟེར་གྱིས་ནི་རབ་བཀུག་པ། །དེ་ལ་ཡེ་ཤེས་འཁོར་ལོ་རྗེས་སུ་བཅུག་ནས་སུ། །དེ་ཉིད་ཡོངས་སུ་གྱུར་ནས་དཀྱིལ་
འཁོར་རྫོགས་པར་བལྟ། །སྙིང་གའི་ས་བོན་ལས་བྱུང་པི་ཝང་མ་སོགས་ཀྱིས་མཆོད་དང་། །རིན་ཆེན་བདུན་པོ་ཕུལ་ནས་དག་པར་བྱས་པ་ཡིས། །གཡོན་པས་མངོན་དུ་ཡི་གེ་གསུམ་གྱིས་མེ་ཏོག་དབུལ། །དེ་ནས་ལྷ་དང་ལྷ་མོའི་སྙིང་པོ་ལ་སོགས་ཀྱིས། །དེ་ཡི་འཁོར་ལོ་རང་རང་ཆོ་ག་རབ་
བརྗོད་ནས། །མཚམས་སུ་གཡས་སུ་བསྐོར་ཞིང་ཕྱོགས་རྣམས་གཡོན་དུ་བསྐོར། །དེ་ནས་ལག་པར་གནས་པའི་དེ་བཞིན་གཤེགས་སོགས་ལ། །ཨོཾ་ཧ་ལ་སོགས་སྔགས་ཀྱིས་མེ་ཏོག་ཕུལ་ནས་ནི། །རྐང་པ་བརྒྱད་པའི་སྔགས་ཀྱིས་གཡོན་པའི་མེ་ཏོག་ནི། །འཁོར་ལོར་དོར་ནས་མགོ་ལ་ཐལ་མོ་སྦྱར་
ནས་དེས། །རང་ལ་གཡོན་པའི་འཁོར་ལོ་རབ་ཏུ་གཞུག་པར་བྱ། །རྐང་པ་བརྒྱད་པས་བསྟོད་ནས་སྡིག་པ་བཤགས་སོགས་དང་། །སྨོན་ལམ་གདབ་དང་བཟླས་བརྗོད་ཡི་གེ་བརྒྱ་པ་དང་། །ཨོཾ་ཡོ་ག་ལ་སོགས་སྔགས་དང་པད་ཀོར་ཕྱག་རྒྱ་ཡིས། །དགྱེས་པར་བྱས་ཏེ་མངོན་པར་འཁྱུད་པའི་
ཕྱག་རྒྱ་དང་། །ས་རེག་ཚོ་ཌ་ཀ་དང་བཛྲ་མུཿཞེས་པ། །བརྗོད་ཅིང་བདག་ལ་འཁོར་ལོ་ཐམས་ཅད་རབ་བཅུག་ནས། །དེ་ནས་ཕྱི་རོལ་དཀྱིལ་འཁོར་རི་མོ་བསྲུབ་པར་བྱ། །ཕྱི་རོལ་གྱི་མཆོད་པའི་ཆོ་གའོ། །མཐེ་བོ་མཛུབ་མོ་གུང་མོ་དང་། །སྲིན་ལག་མཐེ་ཆུང་དེ་རྣམས་ཁར། །གཡོན་པར་རྡོ་རྗེ་
ཅན་རྣམ་སྣང་། །རྡོ་རྗེ་སེམས་དང་རྣམ་སྣང་མཛད། །འོད་དཔག་མེད་དང་མི་བསྐྱོད་པ། །རིན་འབྱུང་དོན་གྲུབ་གོ་རིམས་བཞིན། །དཀར་སེར་དམར་དང་མཐིང་ག་དང་། །དམར་སེར་ལྗང་གུའི་ཁ་དོག་ལྡན། །ཨོཾ་ཧ་ལ་སོགས་བྱུང་བ་སྟེ། །ཞལ་གསུམ་ཕྱག་དྲུག་རྡོ་རྗེ་ཅན། །གཞན་རྣམས་
ཞལ་གཅིག་ཕྱག་བཞི་པ། །གཡས་པ་རྡོ་རྗེ་རྡེའུ་ཆུང་མགོ། །དྲིལ་བུ་ཐོད་པ་ཁ་ཊྭཱཾ་ག །གཡོན་དུའོ་རྡོ་རྗེ་ཅན་གྱི་ཞལ། །དཀར་དང་དམར་དང་མཐིང་གའོ། །དབུས་དང་གཡས་གཡོན་རིམ་བཞིན་ནོ། །གཞན་པ་རྣམས་ཀྱི་མཚོན་ཆར་བརྗོད། །འཁོར་ལོ་པདྨ་རྡོ་རྗེ་རིན། །རལ་གྲི་གཞན་
[284b]ཀུན་ཌ་མ་རུའོ། །དྲིལ་བུ་ཐོད་བཅས་ཁ་ཊྭཱཾ་ག །གཡས་དང་གཡོན་དུ་གོ་རིམས་བཞིན། །ལག་མཐིལ་པདྨ་འདབ་མ་ལྔ། །དམར་པོ་འདབ་མ་གཡོན་སྐོར་སྦྱར། །ལྟེ་བར་ཕག་མོ་སྐུ་མདོག་དམར། །ཞལ་གསུམ་ཕྱག་དྲུག་འོད་འབར་མ། །དམར་པོ་མཐིང་ག་ལྗང་གུའི་ཞལ། །ཐོད་པ་ཁ་ཊྭཱཾ་
ཞགས་པ་གཡོན། །ལྕགས་ཀྱུ་ཚངས་མགོ་གྲི་གུག་གཡས། །ཡ་མི་ནི་དང་རྨོངས་བྱེད་མ། །སྐྱོང་བྱེད་མ་དང་སྐྲག་བྱེད་མ། །གཏུམ་མོ་མཐིང་ག་དཀར་སེར་མོ། །ལྗང་གུ་དུ་བའི་མདོག་ཅན་རྣམས། །ས་དང་ཆུ་དང་མེ་དང་རླུང་། །ནམ་མཁའི་ཁམས་ཀྱི་རང་བཞིན་ནོ། །ཐམས་ཅད་སྤྱན་གསུམ་
སྐྲ་གྲོལ་མ། །གཅེར་བུ་ཕྱག་བཞི་ལྷ་མོ་རྣམས། །གཡོན་ན་ཐོད་པ་ཁ་ཊྭཱཾ་ག །ཕྱག་གཞན་ན་ནི་དྲིལ་བུ་བསྣམས། །གཡས་སུ་རྔེའུ་ཆུང་གྲི་གུག་གོ། །ཞབས་གཉིས་བརྐྱང་བསྐུམ་གནས་པ་རྣམས། །དཀར་པོ་གང་དེ་ཟླ་བར་གནས། །དེ་གཞན་རྣམས་ནི་ཉི་མ་ལའོ། །ཡང་ན་འདི་རྣམས་
ས་བོན་ཉིད། །དང་པོར་བརྗོད་པའི་རྣམ་པར་བསྒོམ། །དེ་ཡི་མདོག་དང་རང་བཞིན་ཅན། །སྔགས་དང་ལྷ་གཉིས་ཁྱད་མེད་ཕྱིར། །འདི་ཡི་གཟུགས་བརྙན་འཁོར་ལོའམ། །ལག་པའི་རྒྱབ་ཏུ་བསམ་པར་བྱ། །དེ་ནས་ལག་པའི་ས་བོན་རྣམས། །ཞུ་བའི་རྫས་ཀྱིས་གདབ་བྱས་ནས། །འཁོར་
ལོ་གསུམ་གྱི་རང་བཞིན་བསམ། །རྡོ་རྗེ་འཛིན་པས་བྱིན་གྱིས་བརླབ། །འདི་ལ་རྫས་ནི་རྐང་བརྒྱད་ཀྱིས། །དབུལ་བའམ་ཡི་གེ་གསུམ་གྱིས་སོ། །ཆོ་ག་ལྷག་ཆད་དག་བྱའི་ཕྱིར། །གསང་སྔགས་ཡི་གེ་བརྒྱ་པ་བརྗོད། །འཁོར་ལོའི་མགོན་པོ་ལ་གསོལ་ནས། །རྫས་དེ་སྣོད་ཀྱི་ནང་དུ་
གཞུག །ལག་པ་ལ་ཡོད་རྫས་རྣམས་ནི། །གཡོན་པའི་སྲིན་ལག་གིས་རེག་ནས། །སྙིང་ག་ལྟེ་དང་དཔྲལ་བ་རུ། །ཧཱུཾ་ཨཱཿཨོཾ་གྱི་སྔགས་བརྗོད་ཅིང་། །བྱུགས་ནས་ལྷ་ཡི་ཚོགས་རྣམས་ནི། །བདག་ལ་རབ་ཏུ་བསྟིམ་པར་བྱ། །ལག་པའི་མཆོད་པའི་ཆོ་གའོ། །ཧཱུཾ་ཡིག་དཀར་པོ་ལས་བྱུང་
རྡོ་རྗེའི་རང་བཞིན་ལྗགས། །གཡས་པ་དགང་གཟར་བླུགས་གཟར་གྱིས་ནི་བླུགས་པ་གང་། །ལྟེ་བའི་པདྨ་རབ་ཏུ་འབར་བའི་འཁོར་ལོ་རུ། །དེ་ནི་བཟའ་བའི་དུས་ཀྱི་ནང་གི་སྦྱིན་སྲེག་གོ། །ཨོཾ་ཨཱཿཨུ་ཙྪིཥྚ་བཛྲ་ཨ་དྷི་ཏིཥྛ་ཨི་མཾ་བ་ལིཾ་ཧཱུཾ་ཧཱུཾ་ཧཱུཾ་ཕཊ་སྭཱ་ཧཱ། ཞེས་བྱ་བ་འདིས་ཟོས་པའི་ལྷག་མའི་
[285a]གཏོར་མ་བྱའོ། །བདག་ཉིད་ཆེན་པོའི་ཁམས་ཀྱི་ཟ་མ་ཏོག་འདི་ཐུན་མོང་རྣམས་ཀྱིས་གཞལ་བར་མི་ནུས་ཏེ། དེ་ཕྱིར་འདི་ལ་ཁོ་བོས་ཀྱང་ནི་རབ་ཏུ་འཇུག་པར་ནུས་པར་འགྱུར་བ་མ་ཡིན་མོད། །འོན་ཀྱང་རྣལ་འབྱོར་དབང་ཕྱུག་ལཱུ་ཡིའི་གསུང་ཚིག་ལྷུག་གཟུང་དཀའ་བས་
གོམས་ཕྱིར་བཟོད་མ་གྱུར། །དེ་ཡི་ལམ་གྱི་རྗེས་སུ་འགྲོ་བར་འདོད་པས་འདི་ལ་གནས་པའི་ཚིགས་བཅད་བདག་གིས་བྱས། །མཚུངས་པ་མེད་པ་ཡོན་ཏན་ཕུང་པོ་དང་པོའི་མགོན་པོ་སྟོན་པ་ཡི། །སྒྲུབ་པའི་ཐབས་ཀྱི་དོན་ནི་རྩོད་པའི་སྙིགས་མ་སེལ་བྱེད་བཤད་པ་ལས། །མཐའ་ཡས་དྲི་མེད་
བསོད་ནམས་གང་དེས་འཇིག་རྟེན་སངས་རྒྱས་ཉིད་གྱུར་དང་། །བདག་ཀྱང་འགྲོ་བའི་དོན་སྒྲུབ་བྱེད་ཅིང་འགྲོ་བ་གནས་པར་གནས་གྱུར་ཅིག །རྣལ་འབྱོར་གྱི་དབང་ཕྱུག་རྣམས་ཀྱི་གཙུག་གི་ནོར་བུ་ལྟ་བུ་དཔལ་ལྡན་ལཱུ་ཡི་བས་མཛད་པ། །དཔལ་འཁོར་ལོ་སྡོམ་པའི་མངོན་པར་རྟོགས་པའི་འགྲེལ་
པ་སྡོམ་པ་འབྱུང་བ་ཞེས་བྱ་བ་བླ་མ་པཎྜི་ཏ་ཆེན་པོ་དེ་བཞིན་གཤེགས་པའི་རྡོ་རྗེས་མཛད་པ་རྫོགས་སོ།། །།རྒྱ་གར་ཤར་ཕྱོགས་ཛ་ག་ཏ་ལིའི་པཎྜི་ཏ་ཆེན་པོ་བི་བྷཱུ་ཏི་ཙནྡྲས་བོད་ཡུལ་གྱི་དབུས་དྲང་སྲོང་སྲིན་པོ་རིར་སྒྲ་རང་བསྒྱུར་དུ་མཛད་པའོ།། 
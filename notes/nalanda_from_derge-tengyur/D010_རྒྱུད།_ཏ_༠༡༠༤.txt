[རྒྱུད་འགྲེལ། ཏ 137a.1]{D010_རྒྱུད།_ཏ_༠༡༠༤}༄༅། །རྒྱ་གར་སྐད་དུ། ཨེ་ཀ་བཱི་ར་སྠཱ་ཏེ་རུ་ཀ་ཁོ་ཌ་ཤ་བྱུ་ཛ་སཱ་དྷ་རྨཱ་ནཱ་མ། བོད་སྐད་དུ། དཔའ་བོ་གཅིག་པ་དཔལ་ཧེ་རུ་ཀ་ཕྱག་
[137a.2]བཅུ་དྲུག་པའི་སྒྲུབ་པའི་ཐབས་ཞེས་བྱ་བ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །དང་པོར་རང་ཉིད་ཐུན་མོང་དང་ཁྱད་པར་གྱི་མཚན་ཉིད་དང་ལྡན་པས་བགེགས་དང་འཚེ་བ་ལ་སོགས་པ་མེད་པར་རྗེས་སུ་མཐུན་པའི་གནས་སུ་ཞུགས་ཏེ། བྱ་བའི་རིམ་པ་ནི་མཎྜལ་དང་རས་རིས་ལ་
[137a.3]སོགས་པ་དགོད་པ་དང་། མཆོད་པ་ཉེ་བར་བཤམས་ཏེ། ཁྲུས་སྔོན་དུ་སོང་བས་ལྷར་མོས་ཤིང་། སྟན་བདེ་བ་ལ་འདུག་ནས། ཨོཾ་བཛྲ་པུཥྤེ་ཨོཾ་ཨཱཿ་ཧཱུཾ་ཞེས་པ་ལ་སོགས་པས་མཆོད་པ་ལྔ་བྱིན་གྱིས་བརླབས་པ་དང་། མཆོད་པ་གཞན་དག་ཀྱང་ཨོཾ་ཨཱཿ་ཧཱུཾ་ཞེས་སོ། །དེ་ནས་རང་
[137a.4]གི་སྙིང་གར་རཾ་ཡོངས་སུ་གྱུར་པའི་ཉི་མ་ལ་ཧཱུཾ་བསམ་སྟེ། དེའི་འོད་ཟེར་བདག་གནས་པའི་ཁང་པ་ལ་ཕོག་པས་རྡོ་རྗེས་གཏམས་པར་མོས་ཤིང་། ཨོཾ་ཧེ་བཛྲ་ཨ་དྷི་ཏི་ཥྛ་སྟ་ཏ་ན་རཀྵ་ཧཱུཾ་ཧཱུཾ་ཧཱུཾ་ཕཊ་སྭཱ་ཧཱ། ཞེས་པས་གནས་བསྲུང་བ་དང་། དེ་བཞིན་དུ་བདག་དང་སྲོག་དང་རྣལ་འབྱོར་བསྲུང་
[137a.5]བ་ལ་ཡང་སྦྱར་ཏེ། ཨོཾ་ཨཱཏྨ་ཛི་བ་ཡོ་ག་ཞེས་པ་དག་གིས་སོ། །དེ་ནས་སྙིང་གའི་ས་བོན་ལས་འོད་ཟེར་འཕྲོས་པས། བསོད་ནམས་ཚོགས་ཀྱི་དཀྱིལ་འཁོར་སྤྱན་དྲངས་ཏེ། མངོན་སུམ་ལྟ་བུར་གསལ་བར་དམིགས་ཏེ། ཆུ་དང་ཐང་ལས་སྐྱེས་པ་ཡི། །ལྷ་རྫས་བཟང་པོའི་མེ་ཏོག་འདི། །
[137a.6]གུས་པ་མཆོག་གིས་བདག་འབུལ་ན། །ཅི་བདེ་བར་ནི་བཞེས་སུ་གསོལ། །ཨོཾ་བཛྲ་པུཥྤེ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུཾ། དེ་ལ་སོགས་པ་ཐུན་མོང་གི་མཆོད་པ་བྱས་ལ། ཡང་རང་གི་སྙིང་གའི་ས་བོན་ལས་ལྷ་མོ་བརྒྱད་ཕྱུང་སྟེ་མཆོད་དེ། དེ་ཡང་གཽ་རཱི་མ་ནི་རི་བོང་འཛིན། ཙཽ་རཱི་
[137a.7]མ་ནི་ཉི་མའོ། །རོ་ལངས་མ་ནི་འབབ་ཆུ་འཛིན། །གྷསྨ་རཱི་ནི་སྟོབས་འཛིན་བའོ། །སྦོས་མོ་ཙནྡན་སྡོང་བུ་འཛིན། །རི་ཁྲོད་མ་ནི་སྦྲང་རྩིའོ། །གཏུམ་མོ་ཅང་ཏེའུ་སྒྲ་བརྡུང་ཞིང་། །གཡུང་མོ་མགུལ་པ་ལ་སྦྱོར་བའོ། །སྐྱེས་བུ་བཞིན་དུ་བྱེད་པར་བཤད། །དེ་ནས་བཤགས་པ་བྱ་སྟེ།
[137b]
[137b.1]བདག་གིས་སྡིག་པ་བགྱིས་པ་དང་། །རྗེས་སུ་ཡི་རང་བགྱིས་པ་དང་། །རྫོགས་སངས་རྒྱས་ཀྱི་སྤྱན་སྔར་ནི། །ཐམས་ཅད་མ་ལུས་སོ་སོར་བཤགས། །དེ་ནས་རྗེས་སུ་ཡི་རང་བ་བྱས་ཏེ། །སངས་རྒྱས་བྱང་ཆུབ་སེམས་རྣམས་དང་། །འཕགས་པ་ཉན་ཐོས་རང་རྒྱལ་དང་། །
[137b.2]སོ་སོ་སྐྱེ་བོའི་བསོད་ནམས་དེ། །ཀུན་ལ་རྗེས་སུ་ཡི་རང་ངོ་། །དེ་ནས་བསྔོ་བ་བྱ་སྟེ། །བདག་གི་དགེ་བ་འདི་དག་ཀུན། །བླ་མེད་བྱང་ཆུབ་ཡང་དག་རྫོགས། །སེམས་ཅན་ཀུན་དང་ཐུན་མོང་དུ། །ཡོངས་སུ་སྨིན་ཅིང་རྫོགས་པར་བགྱི། །དེ་ནས་སྐྱབས་སུ་གསོལ་ཏེ། །རྫོགས་པའི་
[137b.3]སངས་རྒྱས་རྐང་གཉིས་མཆོག །དེ་ཡིས་གསུངས་པའི་དམ་ཆོས་དང་། །བྱང་ཆུབ་སེམས་དཔའི་དགེ་འདུན་ལ། །བྱང་ཆུབ་བར་དུ་སྐྱབས་སུ་མཆི། །དེ་ནས་སྨོན་པ་བྱང་ཆུབ་མཆོག་ཏུ་སེམས་བསྐྱེད་དེ། བདག་གིས་བླ་མེད་བྱང་ཆུབ་ཏུ། །ཡང་དག་རྫོགས་པར་གྱུར་ནས་ནི། །སེམས་
[137b.4]ཅན་ཀུན་དོན་ཕན་པའི་ཕྱིར། །མི་གནས་མྱ་ངན་འདས་ལ་དགོད། །དེ་ནས་འཇུག་པ་བྱང་ཆུབ་མཆོག་ཏུ་སེམས་བསྐྱེད་དེ། །བདག་གི་སྦྱིན་པ་ལ་སོགས་པ། །ཕ་རོལ་ཕྱིན་པ་ཀུན་རྫོགས་པ། །རྡོ་རྗེ་ཐེག་པ་བླ་མེད་པའི། །ལམ་ནི་ཡང་དག་བསྟེན་པར་བྱ། །དེ་ནས་སྔར་གྱི་ཧཱུཾ་ལས་
[137b.5]བྱུང་བའི་འོད་ཟེར་གྱིས་འགྲོ་བ་སེམས་ཅན་ཐམས་ཅད་བཀུག་ནས། བཤེས་དང་འབྲེལ་པ་ལྟ་བུར་གསལ་བར་དམིགས་ནས། ཚད་མེད་པ་བཞི་བརྩེ་གདུང་གི་རྣམ་པ་དང་། སྡུག་བསྔལ་དང་བྲལ་བར་བྱ་བ་དང་། ཐབས་ཐོབ་པས་དགའ་བ་དང་། མི་རྟོག་པ་ལ་འཇུག་པའི་བཏང་
[137b.6]སྙོམས་བསྒོམ་པར་བྱའོ། །དེའི་རྗེས་ལ་སྔགས་འདི་དག་བརྗོད་པས། སྟོང་པ་ཉིད་དུ་བསྒོམ་པར་བྱ་སྟེ། ཨོཾ་སྭ་བྷཱ་བ་བི་ཤུདྡྷཿ་དྷརྨཱ་ཏེ་སྭ་བྷཱ་བ་ཤུདྡྷོ྅ཧཾ། ཞེས་པ་དེས་ནི། ཆོས་ཀུན་རྣམ་པར་དག་པས་ན། །བདག་ཀྱང་རང་བཞིན་རྣམ་པར་དག །ཅེས་པར་བསྒྲུབས་ན། ཨོཾ་ཤཱུ་ནྱ་ཏཱ་ཛྙཱ་ན་
[137b.7]བཛྲ་སྭ་བྷཱ་བ་ཨཱཏྨ་ཀོ྅ཧཾ། ཞེས་པ་དེས་ནི། སྟོང་ཉིད་ཡེ་ཤེས་རྡོ་རྗེ་ཡི། །རང་བཞིན་ངའམ་བདག་ཡིན་ནོ། །ཞེས་པ་དེ་ལ་གནས་པར་བྱའོ། །དེ་ནས་བདག་ཉིད་སྐད་ཅིག་ཙམ་གྱིས་ནི། །ཡེ་ཤེས་དང་ལྡན་ལྷ་རུ་མོས་པ་རེ། །དེ་ཡི་མདུན་ན་ནམ་མཁའ་རེ་ཕ་ལས། །གྱུར་པ་ཉི་མའི་སྟེང་དུ་
[138a]
[138a.1]ཧཱུཾ་ལས་ནི། །སྣ་ཚོགས་རྡོ་རྗེ་ཡེ་ཤེས་ལྔ་ལྡན་བསམ། །དེ་ཡི་ལྟེ་བར་ཧཱུཾ་ལས་འོད་འཕྲོས་པས། །བགེགས་བསྲེགས་ར་བ་དང་ནི་གུར་ཡང་བསམ། །དེ་ཡི་སྟེང་དུ་པདྨ་ཉི་མ་ལ། །རང་གི་སེམས་ཉིད་ཡེ་ཤེས་རྣམ་པ་ཡི། །ཧཱུཾ་གི་དེ་ཉིད་ཡོངས་སུ་གྱུར་པ་ལས། །
[138a.2]རྡོ་རྗེ་རྩེ་ལྔའི་ལྟེ་བར་ཡི་གེ་ཧཱུཾ། །ཡང་ན་དེ་ཡི་འོད་ཟེར་གྱིས་ནི་ཁམས་གསུམ་གྱི། །སེམས་ཅན་རྣམ་པར་སྦྱངས་ཏེ་འོད་ཟེར་བསྡུ། །དེ་རྗེས་རྡོ་རྗེ་ཡོངས་སུ་གྱུར་པ་ལས། །ཧེ་རུ་ཀ་དཔལ་ཟླ་བ་ཆུ་ཤེལ་འོད། །ཞལ་བརྒྱད་ཉིད་ཤུ་རྩ་བཞི་སྤྱན་གྱིས་ཆེ། །བཅུ་དྲུག་ཕྱག་ལྡན་ཞབས་བཞིས་
[138a.3]བདུད་བཞི་མནན། །རང་སྣང་མོས་པ་ཙམ་སྟེ་དངོས་སུ་མིན། །མཆེ་བ་ཅུང་ཟད་གཙིགས་ཤིང་རལ་པ་དང་། །ཐོད་པའི་དབུ་རྒྱན་ཐོད་པའི་ཕྲེང་བ་དང་། སྤྱི་གཙུག་འཁོར་ལོ་ལ་སོགས་ཕྱག་རྒྱ་ལྡན། །བརྐྱང་བསྐུམ་སྐྱིལ་ཀྲུང་ཕྱེད་པ་གར་མོས་བྱ། །དེ་ཚེ་རང་གི་སྙིང་གར་ཉི་མ་ལ། །ཧཱུཾ་གི་
[138a.4]རྣམ་པ་བདུད་རྩི་ཐིག་ལེར་བཅས། །སྲོག་དང་རྩོལ་བའི་སྦྱོར་བས་འོད་ཟེར་འཕྲོ། །ཨོཾ་དེ་བ་པི་ཙུ་བཛྲ་ཧཱུཾ་ཧཱུཾ་ཧཱུཾ་ཕཊ་སྭཱ་ཧཱ། ཞེས་པ་ནི་ཅི་ནུས་པས་བཟླ་བར་བྱ་སྟེ། དེ་རྗེས་དེ་ཡང་སྨིན་པར་བྱ་བའི་ཕྱིར། །ཤིང་འབྲས་ཚོས་པ་ལྟར་གྱུར་འབྲས་བུ་ཡི། །ཧེ་རུ་ཀ་དཔལ་ཕྱག་མཚན་ཞལ་སོགས་ནི། །
[138a.5]སྔར་སོགས་མིག་སྨན་བཅག་པ་ལྟ་བུའི་མདོག །དེ་རྗེས་དེ་ཡང་རྫོགས་པར་བྱ་བའི་ཕྱིར། །རང་གི་སྙིང་གའི་ཉི་སྟེང་ས་བོན་ལས། །རྡོ་རྗེ་ས་བོན་དང་བཅས་ཡོངས་གྱུར་པ། །ཡེ་ཤེས་སེམས་དཔའ་རང་འདྲའི་སྙིང་ག་རུ། །ཏིང་འཛིན་སེམས་དཔའ་མཚན་མ་ས་བོན་བསམ། །དེ་ཡི་
[138a.6]འོད་ཀྱིས་ཡེ་ཤེས་བདག་པོ་བསྡུ། །དེ་བརྗོད་ཛཿ་ཧཱུཾ་བཾ་ཧོཿ་ས་རང་ལ་བསྟིམ། །རྫོགས་སངས་རྒྱས་ལས་གཞན་དུ་ཡང་མ་ཡིན། །བརྟན་པར་བྱ་ཕྱིར་སྐྱེ་མཆེད་དྲུག་པོ་དང་། །སྐུ་གསུང་ཐུགས་སུ་བྱིན་རླབས་དབང་བསྐུར་བྱ། །དབང་གི་སྔགས་རྣམས་དག་ནི་བརྗོད་ཀྱང་རུང་། །མཆོད་ནས་
[138a.7]བསྟོད་དང་བདུད་རྩི་མྱང་བའང་བྱ། །དེ་དག་སྔགས་བརྗོད་པ་ཡང་འདི་ཡིན་ཏེ། །ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་བ་ཨཱཏྨ་ཀོ྅ཧཾ། ཨོཾ་སརྦ་ཏ་ཐཱ་ག་ཏ་པྲ་སྟུ་ཏེ་བཛྲ་སྭ་བྷཱ་བ་ཨཱཏྨ་ཀོ྅ཧཾ། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་སྭ་ད་ན་བཛྲ་སྭ་བྷཱ་བ་ཨཱ་ཏྨ་ཀོ྅ཧཾ། ད་ནི་རྫོགས་རིམ་ལ་འཇུག་པ། །ཤེས་བྱའི་
[138b]
[138b.1]གཙོ་མོ་གཏུམ་མོ་སྦར། །ཡང་ནི་སྲོག་དང་རྩོལ་སྦྱར་བས། །ཡེ་ཤེས་རླུང་དང་མེ་སྦར་བས། །ཧཾ་ལས་བདུད་རྩིའི་ཐིག་ལེ་བབ། །ངལ་སོ་དབུགས་དབྱུང་དབྱེར་མེད་འགྱུར། །དེ་ལ་སེམས་བརྟན་རྩེ་གཅིག་བྱ། །ཉམས་ཆེན་གཙོ་བོའི་རྣམ་པ་ནི། །དགའ་དང་སྐད་ཅིག་རིགས་གསུམ་ལས། །
[138b.2]མཚན་ཉིད་བྲལ་བའི་ལྷན་སྐྱེས་བསྒོམ། །སེམས་བརྟན་པ་ཡི་མཚན་མ་ནི། །གཟུང་འཛིན་བྲལ་ཞིང་ཡེ་ཤེས་ཉིད། །རྟགས་ནི་སྨིག་རྒྱུ་དུ་བ་དང་། །མར་མེ་སྤྲིན་མེད་ནམ་མཁའ་འདྲ། །ངེས་པར་ཆོས་ཉིད་མངོན་སུམ་བྱེད། །དེ་ལྟར་ཅི་ནུས་བསྒོམ་བྱ་སྟེ། །སྐྱོ་བར་གྱུར་ན་སྔགས་བཟླས་བྱ། །བདག་
[138b.3]ཉིད་རིམ་གཉིས་ཚོགས་པ་གཅིག །བསྐྱེད་རིམ་འབྲས་བུ་ཧེ་རུ་ཀ །མིག་སྨན་ཆག་པ་ལྟ་བུར་མོས། །ཕྱག་མཚན་ཞལ་སོགས་སྔར་བཞིན་ནོ། །རྫོགས་རིམ་བདེ་ལ་མི་རྟོག་ཅིང་། །མི་དམིགས་པ་རུ་མོས་པས་བཟླས། །ཟླ་བ་ལྟ་བུའི་བསམ་གཏན་དང་། །ཆུ་ཟླ་ལྟ་བུའི་རྣམ་པ་སྟེ། །བྲག་
[138b.4]ཅ་ལྟ་བུའི་བཟླས་པ་ནི། །ཨོཾ་ཨཥྚཱ་ན་ནཱ་ཡ། པིངྒ་ལོ་རྡྷྭ་ཀེ་ཤ་ཝ་རྟྨ་ནེ། ཙ་ཏུ་རྦིཾ་ཤ་ཏི་ནེ་ཏྲཱ་ཡ། ཤོ་ཌ་ཤ་བྷུ་ཛཱ་ཡ། ཀྲྀ་ཥྞ་ཛཱི་མཱུ་ཏ་བ་པུ་ཤེ། ཀ་པཱ་ལ་མཱ་ལཱ་ནེ་ཀཱ་དྷཱ་རི་ཎེ། ཨདྷྨ་ཏ་ཀྲཱུ་ར་ཙི་ཏྟཱ་ཡ། བྲྡྷ་ནྟུ་དཾ་ཥྚྲཱི་ཎེ། མཱ་ར་ཡ་མཱ་ར་ཡ། ཀཱ་ར་ཡ་ཀཱ་ར་ཡ། གྲྫ་ཡ་གྲྫ་ཡ། ཏ་རྫ་ཡ་ཏ་རྫ་ཡ། ཤོ་ཥ་ཡ་ཤོ་ཥ་ཡ།
[138b.5]སཔྟ་སཱ་ག་རཱན། བནྡྷ་བནྡྷ། ནཱ་གཱ་ཥྚ་ཀཱན། གྲྀཧྞ་གྲྀཧྞ། ཤ་ཏྲཱུཾ་ནཾ། ཧ་ཧཱ་ཧི་ཧཱི་ཧུ་ཧཱུ་ཧེ་ཧཻ་ཧོ་ཧཽ་ཧཾ་ཧཿ་ཧཱུཾ་ཕཊ་སྭཱ་ཧཱ། ཞེས་པ་དག་ནི་བཟླས་བྱས་ནས། །འབྱུང་པོ་ཀུན་གྱི་གཏོར་མའམ། །མཚན་ཕྱེད་ཡིན་ན་ཚོགས་འཁོར་བྱ། །དེ་ནས་ཙུད་ཟད་མཆོད་བྱས་ན། །ཨོཾ་ཨཱཿ་ཧཱུཾ་མུཿ་ཡིས་ནི། །ཡེ་ཤེས་བདག་པོ་གཤེགས་
[138b.6]སུ་གསོལ། །དམ་ཚིག་རང་གི་ཐུགས་ཀར་བསྡུ། །སྤྱོད་ལམ་ལྷག་པར་མོས་པ་ཡིས། །བསྐྱེད་རིམ་ལྷ་ཡི་ང་རྒྱལ་དང་། །རྫོགས་རིམ་གཉིས་སུ་མེད་པར་མོས། །གང་ཞིག་ཐར་པའི་ལམ་ནི་འདོད་པ་དེས། །བླ་མེད་མཆོག་གི་ཐེག་པར་ཞུགས་ནས་ཀྱང་། །བླ་མ་དམ་པའི་གདམས་པ་ལ་བརྟེན་ནས། ཚེ་འདི་ཉིད་ལ་
[138b.7]ཕྱག་རྒྱ་ཆེན་པོ་བསྒྲུབ། །དེ་ལྟར་བདག་ལ་འདི་ནི་རིམ་པར་འབྱུང་། །རྗེས་སུ་འབྲངས་པས་འདི་བཞིན་བསྒྲུབ་པར་བྱ། །དགེ་བ་གང་ཐོབ་དེས་ནི་ཐམས་ཅད་ཀྱང་། །འཕྲལ་ལ་ཡིད་ཆེས་མངོན་དུ་བྱེད་གྱུར་ཅིག །དཔའ་བོ་གཅིག་པ་དཔལ་ཧེ་རུ་ཀ་ཕྱག་བཅུ་དྲུག་པའི་སྒྲུབ་པའི་ཐབས་རྫོགས་སོ།། །།
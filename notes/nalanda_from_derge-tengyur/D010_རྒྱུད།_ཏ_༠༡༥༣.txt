[རྒྱུད་འགྲེལ། ཏ 285a.3]{D010_རྒྱུད།_ཏ_༠༡༥༣}༄༅། །གདུང་བསྲེག་པའི་
[285a.4]ཆོ་ག་བཞུགས།། ༄༅༅། །དཔལ་རྡོ་རྗེ་མཁའ་འགྲོ་ལ་ཕྱག་འཚལ་ལོ། །ལག་ན་རྡོ་རྗེ་དྲིལ་བུ་བྱིན་ནས་ནི། །དབུ་ལ་ལེགས་པའི་དབུ་རྒྱན་ནི། །བྱིན་ནས་རྡོ་རྗེ་སྡོམ་པ་ཡང་། །སྡོམ་པ་བྱིན་པའི་མན་ངག་ཉིད། །མིག་ལ་སོགས་པར་གཏི་མུག་སོགས། །གཏོར་གསུམ་གོ་འཕང་གསུམ་ལ་
[285a.5]གཞག །རྡོ་རྗེ་ཐབ་ཁུང་སྦྱོར་བ་ཡིས། །གདུང་བསྲེག་པ་ཡང་ཡང་དག་བྱ། །ཉི་མ་གསུམ་པའི་ཉིན་པར་ནི། །རུས་པའི་ཚོགས་ནི་ལེགས་པར་བསྡུ། །འོ་མ་དྲི་ཞིམ་གྱིས་ཁྲུས་བྱ། །དེས་ནི་མཆོད་རྟེན་བྱ་བའོ། །འདིའི་དོན་ནི་དང་པོར་དྲི་ཞིམ་པོས་ཁྲུས་བྱ་བ་དང་། གོས་ལ་
[285a.6]སོགས་པ་བྱས་པའི་དབུ་རྒྱན་སྦྱིན་པ་དང་། དཀྱིལ་འཁོར་བྲི་བ་དང་། དཀྱིལ་འཁོར་བསྒྲུབ་པ་ལ་སོགས་པ་བྱས་ནས། ཆུ་དང་། དབུ་རྒྱན་དང་། རྡོ་རྗེ་དང་། བདག་པོ་དང་། མིང་དང་། བུམ་པ་རྣམས་ཀྱིས་དབང་བསྐུར་ནས་རང་གི་ལྷག་པའི་ལྷའི་གཟུགས་སུ་བསྐྱེད་ལ། ཡེ་ཤེས་
[285a.7]སེམས་དཔའ་དགུག་པ་ལ་སོགས་པ་སྔོན་དུ་འགྲོ་བས་མིག་ལ་སོགས་པ་བྱིན་གྱིས་བརླབ་པ་ལ་སོགས་པ་བྱས་ནས། སྔགས་ཀྱི་ཚོགས་མང་པོ་བཟླས་པ་བྱ་བ་དང་། མཆོད་པ་དང་། བསྟོད་པ་དང་། བདུད་རྩི་མྱང་བ་བྱས་ནས། སྔགས་ཀྱི་བཟླས་པ་མང་པོ་བྱ་བ་དང་། ཇི་ལྟ་
[285b]
[285b.1]བ་བཞིན་དུ་མེ་ཐབ་མེ་ལྷ་བསྐྱེད་ལ་དེའི་ཐུགས་ཀར་རྡོ་རྗེ་སེམས་དཔའ་འམ། རང་གི་ལྷག་པའི་ལྷ་འཁོར་དང་བཅས་པ་དཀྱིལ་འཁོར་བསྐྱེད་དེ་ཤི་བའི་ལུས་ཀྱི་ཡེ་ཤེས་སེམས་དཔའ་གཤེགས་སུ་གསོལ། དེའི་དམ་ཚིག་སེམས་དཔའ་དང་ཡེ་ཤེས་ཀྱི་དཀྱིལ་འཁོར་དང་བཅས་
[285b.2]པ་རོ་གཅིག་ཏུ་གྱུར་པར་ལྷག་པར་མོས་ཤིང་གདུང་བསྲེག་པར་བྱ་ཞེས་བྱ་བའི་དོན་ཏོ། །གང་དེ་ལྟར་མི་བྱེད་ན་དེའི་ཚེ་མཆོད་རྟེན་བཤིག་པ་ཉིད་དུ་འགྱུར་བའོ། །གདུང་བསྲེག་པའི་ཆོ་ག་རྫོགས་སོ།། །།རྒྱ་གར་གྱི་མཁན་པོ་ཆེན་པོ་ཨ་ཤྲཱི་ཛྙཱ་ན་དང་། ལོ་ཙཱ་བ་དགེ་
[285b.3]སློང་དཔལ་གྱི་སྙིང་པོས་བསྒྱུར་བའོ།། །།གུར་གྱི་དོན་ཨ་ཤོ་ཀས་མན་ངག་ཏུ་བརྩམས་སོ།། 
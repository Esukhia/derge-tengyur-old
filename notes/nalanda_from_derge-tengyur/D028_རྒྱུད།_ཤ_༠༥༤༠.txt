[རྒྱུད་འགྲེལ། ཤ 84a.5]{D028_རྒྱུད།_ཤ_༠༥༤༠}༄༅༅། །རྒྱ་གར་སྐད་དུ། པི་ཐི་ཤྭ་ར་སྟོ་ཏྲ། བོད་སྐད་དུ། ཞིང་གི་དབང་
[84a.6]ཕྱུག་མའི་བསྟོད་པ། བཅོམ་ལྡན་འདས་ཞིང་གི་དབང་ཕྱུག་མ་ལ་ཕྱག་འཚལ་ལོ། །ཀུན་རྟོག་ཐམས་ཅད་ཡང་དག་འཕྲོག །དངོས་རྣམས་རང་བཞིན་ངོ་བོ་ནི། །སེམས་ཅན་ཀུན་ལ་ཕན་དོན་དུ། །སྙིང་རྗེའི་མཆོག་ལ་ཕྱག་འཚལ་ལོ། །འཁྲུལ་པས་ཁྱབ་པ་ཐམས་ཅད་
[84a.7]དུ། །ཞབས་ཀྱིས་མནན་ནས་རྣམ་པར་སྤངས། །ཉོན་མོངས་ཐམས་ཅད་བསལ་བ་ཡི། །ཞིང་གི་དབང་ཕྱུག་ཕྱག་འཚལ་བསྟོད། །ཐམས་ཅད་གཉིས་མེད་མཆོག་ཏུ་སྤངས། །དོན་རྣམས་ཐམས་ཅད་ཡོངས་སུ་རྫོགས། །རྣམ་པ་ཅན་ནི་རྣམ་པ་མེད། །བྱང་ཆུབ་གཟུགས་
[84b]
[84b.1]ལ་ཕྱག་འཚལ་བསྟོད། །སྐུ་མདོག་དམར་མོ་ཞལ་བཞི་མ། །དགའ་བ་ལ་སོགས་གཟིགས་པ་ཡི། །ཁྲོ་མོའི་ཞལ་གསུམ་འོད་འཕྲོ་མ། །ཞི་བའི་གཟུགས་ལ་ཕྱག་འཚལ་བསྟོད། །ཕྱག་འཚལ་མགོ་བོའི་ཕྲེང་བ་མ། །ལྔ་ལྔ་སྟེང་དུ་ཡོངས་སུ་འཛིན། །སྐྱིལ་ཀྲུང་ཕྱེད་པའི་
[84b.2]གར་གྱིས་གནས། །གཡོན་དུ་གཟིགས་ལ་ཕྱག་འཚལ་བསྟོད། །སྙིང་གི་པདྨའི་དབུས་སུ་ནི། །ཟླ་བའི་དཀྱིལ་འཁོར་ཡང་དག་གནས། །སྙིང་རྗེ་ཡིས་ནི་ཁྲོས་པའི་ཐུགས། །ཞིང་གི་དབང་ཕྱུག་ཕྱག་འཚལ་བསྟོད། །ལྷུང་བཟེད་རལ་གྲི་རྡོ་རྗེ་དང་། །ཌ་མ་རུ་ནི་གཡས་སུ་གནས། །
[84b.3]གཡོན་ན་ཁ་ཊྭཱཾ་དྲིལ་བུ་དང་། །རིན་ཆེན་ཨུཏྤལ་བསྟོད་ཕྱག་འཚལ། །རླུང་གི་དཀྱིལ་འཁོར་ནང་དུ་གནས། །སྟག་གི་པགས་པའི་ཤམ་ཐབས་ཅན། །སྣ་ཚོགས་པད་ཟླའི་དཀྱིལ་ན་གནས། །སྤྱན་གསུམ་མ་ལ་ཕྱག་འཚལ་བསྟོད། །རྩ་གསུམ་པ་ཡི་ནང་ནས་གནས། །དགུག་པ་གསུམ་
[84b.4]ནི་ཡང་དག་འཕྲོག །ངོ་བོ་གསུམ་ནི་ཡང་དག་ལྡན། །སྐུ་གསུམ་བསྙེམས་ལ་ཕྱག་འཚལ་བསྟོད། །དེ་ཉིད་གསུམ་གྱི་གཟུགས་མཛེས་མ། །སྡུག་བསྔལ་གསུམ་པོ་སྤངས་པ་ཡི། །ས་འོག་ས་སྟེང་ས་བླ་ཁྱབ། །རང་བཞིན་མ་ལ་ཕྱག་འཚལ་བསྟོད། །ཉི་ཤུ་རྩ་བཞིའི་ཞིང་རྣམས་
[84b.5]སུ། །རྣལ་འབྱོར་མ་ནི་ཉི་ཤུ་བཞི། །ཉི་ཤུ་རྩ་བཞིའི་གནས་ན་བཞུགས། །ཉི་ཤུ་རྩ་ལྔ་ཕྱག་འཚལ་བསྟོད། །པུལླཱི་ར་མ་ལ་པའི་ཞིང་། །ལེགས་དགའ་རྣལ་འབྱོར་དབང་ཕྱུག་མ། །ལྷ་མོ་དཀར་མོ་ཕྱག་བཞི་མ། །སྤྱི་བོར་གནས་ལ་ཕྱག་འཚལ་བསྟོད། །ལེགས་དགའ་འཛིན་མ་རྣལ་
[84b.6]འབྱོར་མ། །ཛཱ་ལནྡྷ་ར་སྤྱི་གཙུག་བཞུགས། །ལྗང་གུ་མགོ་བོའི་ཕྲེང་བ་ཅན། །རྣལ་འབྱོར་དབང་ཕྱུག་ཕྱག་འཚལ་བསྟོད། །ཨུ་རྒྱན་དུ་སོང་ཟེའུ་འབྲུ་ལ། །ལེགས་པར་དགའ་བ་ཟླ་བ་མ། །སྐུ་མདོག་དཀར་མོ་ཨརྦུའི་སྟེ། །ལེགས་དགའ་ཕྲེང་བ་སེར་མོ་ནི། །གོ་དཱ་བ་རཱི་ཉེ་བའི་ཞིང་། །
[84b.7]རྣ་བ་གཡས་ལ་ཡང་དག་གནས། །ལེགས་པར་དགའ་མ་ཟར་མ་ནི། །སྐུ་མདོག་སེར་མོ་ཕྱག་འཚལ་བསྟོད། །རཱ་མེ་ཤྭ་རི་སྨིན་མཚམས་སུ། །དཀར་མོ་ལེགས་དགའ་འདོད་མ་ནི། །དེ་བཱི་ཀོ་ཊི་མིག་གཉིས་ལ། །དམར་མོ་ལེགས་དགའ་ཁྲོ་མོའི་གཟུགས། །དཔུང་པའི་རྩ་གཉིས་ཡང་
[85a]
[85a.1]དག་གནས། །མཱ་ལ་ཞིང་གི་འདྲེན་པ་མོ། །ལྷ་མོ་སྐུ་མདོག་སྔོན་མོའི་འོད། །ཕྱག་འཚལ་ལེགས་དགའ་བླ་མེད་མ། །ཞིང་དང་ཉེ་བའི་ཞིང་དང་བརྒྱད། །ཞལ་གཅིག་ཕྱག་ནི་བཞི་མའོ། །ཐམས་ཅད་ཐོད་པའི་ཕྲེང་བ་འཛིན། །ཕྱག་འཚལ་བླ་མེད་རྣལ་འབྱོར་
[85a.2]མ། །སྤྱན་གསུམ་ཐོད་པ་ཁ་ཊྭཱཾ་ག །དྲིལ་བུ་ཌ་མ་རུ་འཛིན་མ། །ཐམས་ཅད་ངོ་བོ་རང་བཞིན་བདག །ཕྱག་འཚལ་རྣལ་འབྱོར་མ་ཕྱག་འཚལ། །ཕྱག་འཚལ་ཀཱ་མ་རཱུ་པ་ལ། །ཞིང་དང་འཐུང་གཅོད་ཅེས་བྱ་བ། །མཆན་ཁུང་གཉིས་ལ་གནས་པའོ། །ལྷ་མོ་གཙུག་ཏོར་བསྟོད་ཕྱག་
[85a.3]འཚལ། །ཕྱག་འཚལ་ཨོ་ཏྲེ་འཐུང་གཅོད་ལ། །ནུ་མ་གཉིས་ན་གནས་པ་ཡི། །ཞིང་ན་ཡང་དག་ཡེ་ཤེས་གཟུགས། །རྣལ་འབྱོར་འཇིགས་མ་ཕྱག་འཚལ་ལོ། །ཉེ་ཞིང་ཏྲི་ཤ་ཀུ་ནེ་རུ། །གཙུག་ཏོར་ཅུང་ཟད་ཅེས་བྱ་བའི། །རྣལ་འབྱོར་ལྟེ་བའི་ཡུལ་ན་བཞུགས། །ཕྱག་འཚལ་
[85a.4]ཐམས་ཅད་འདོད་མ་ལའོ། །ཀོ་ས་ལ་ནི་ཉེ་བའི་ཞིང་། །རྣལ་འབྱོར་མ་ཞེས་བྱ་བ་ཡི། །སྣ་རྩེར་གནས་པའི་ཡིད་ཀྱིས་བསམ། །ཕྱག་འཚལ་མཆོག་ནི་དབང་ཕྱུག་མ། །ཀ་ལིང་ཀ་ནི་ཁ་ལ་གནས། །ཕྱག་འཚལ་རྣལ་འབྱོར་རལ་ཚོགས་མ། །ཚནྡོ་བཞུགས་པའི་ལྷ་མོ་ལ། །ཕྱག་
[85a.5]འཚལ་ལྷན་ཅིག་སྐྱེས་མ་ལའོ། །འཐུང་གཅོད་ཚནྡོ་ལ་པཱ་ཀ །དྲག་མོ་མགྲིན་པར་གནས་པ་སྟེ། །རལ་ཅན་ཉེ་བའི་ཚནྡོ་ལ། །ཀཱཉྩི་སྙིང་ག་བླ་ན་མེད། །ལི་དྷ་ཧི་མཱ་ལ་ཡི་གནས། །ཨུ་པ་ཚནྡོར་གནས་པའོ། །ཕྱག་འཚལ་རྣལ་འབྱོར་གཏུམ་མོ་ལ། །ཡང་དག་རྟོག་པས་
[85a.6]ཐམས་ཅད་སྲེག །འདུ་བ་པྲེ་ཏ་པུ་རི་པ། །ཐོད་ཅན་མ་ནི་གསང་བར་གནས། །སྲིན་པོའི་ཞལ་ནི་གནས་པ་ཡི། །རྣམ་པར་འགྱུར་བྱེད་མ་ཕྱག་འཚལ། །སཽ་རཱཥྚ་ཉེ་འདུ་བ། །ཐོར་ཚུགས་བརླ་གཉིས་ཡང་དག་གནས། །གསེར་གླིང་རྗེ་ངར་གཉིས་སུ་ནི། །ཉེ་བའི་འདུ་བ་གར་མཁན་
[85a.7]མའོ། །ཕྱག་འཚལ་སྐུ་གསུང་ཐུགས་བདག་ལ། །རྣལ་འབྱོར་མ་ནི་བཅུ་གཉིས་དྲན། །ཐོད་པ་ཁ་ཊྭཱཾ་ག་འཛིན་མ། །འཁོར་ལོ་རྡོ་རྗེ་ཀུན་དུ་བསྣམས། །ཐམས་ཅད་མགོ་བོའི་ཕྲེང་བ་འཛིན། །སྤྱན་གསུམ་སྐྲ་རྩེ་འབར་བ་ཅན། །གར་མ་དཔའ་མོ་ཆེན་པོ་ནི། །བཞད་པའི་གསུང་
[85b]
[85b.1]གི་འོད་ཟེར་ཅན། །ཐབས་དང་ཤེས་རབ་རང་བཞིན་གྱིས། །ཕྱེད་ནི་དམར་ལ་ཕྱེད་ནི་ལྗང་། །སྐྲ་བརྫེས་ལེགས་པའི་སྤྱན་མངའ་མ། །ཕྱོགས་ཀྱི་གོས་ཅན་མཆོག་འཛིན་པའོ། །ཕྱག་འཚལ་ཕྱོགས་སྐྱོང་མ་རྣམས་ལ། །ཀཾ་པུ་ཛི་ལ་སོགས་པ་བཞི། །ཞལ་གཅིག་སྤྱན་ནི་གསུམ་མའོ། །
[85b.2]ཕྱག་བཞི་མ་ནི་མཛེས་མ་སྟེ། །སྣ་ཚོགས་པདྨའི་སྟེང་ན་གནས། །ཉི་མའི་དཀྱིལ་འཁོར་ལ་གནས་པ། །བདུད་བཞི་ཡི་ནི་གདན་ལ་བཞུགས། །སྣ་ཚོགས་མདོག་ཅན་ཕྱོགས་ཀྱི་གོས། །རྔམ་པའི་ཞལ་ཅན་འཇིགས་པའི་གཟུགས། །གཡས་བརྐྱང་ཞབས་ཀྱིས་ཡང་དག་
[85b.3]བཞུགས། །དུར་ཁྲོད་ཉེ་བའི་དུར་ཁྲོད་གནས། །མགོ་བོའི་ཕྲེང་བས་ཀུན་ནས་བརྒྱན། །ཐོད་པ་ཁ་ཊྭཱཾ་ག་འཛིན་པ། །གྲི་གུག་མི་ཡི་མགོ་བོ་བསྣམས། །རྐང་པའི་བོལ་གོང་ཡུལ་དུ་ནི། །ཀཾ་བུ་ཛི་ལ་ཕྱག་འཚལ་ལོ། །ཕྱག་འཚལ་ལྷ་མོ་པུཀྐ་སཱི། །རྐང་པའི་མཐིལ་དུ་ཀུན་ནས་
[85b.4]བཞུགས། །སིན་དྷུའི་ཞེང་དུ་བཞུགས་པ་ནི། །རྣལ་འབྱོར་དབང་ཕྱུག་ཕྱག་འཚལ་བསྟོད། །དེ་བཞིན་མ་རོའི་ཡུལ་སོང་བ། །ཕྱག་འཚལ་རྣལ་འབྱོར་ལྟོ་བ་མེ། །པུས་མོ་གཉིས་ཀའི་ཡུལ་གནས་པའི། །མ་ཏཾ་གི་ལ་ཕྱག་འཚལ་བསྟོད། །ཟེའུ་འབྲུའི་དབུས་ན་བཞུགས་པ་
[85b.5]ཡི། །འཁོར་བའི་འདྲེན་པ་རྣལ་འབྱོར་མ། །ཐམས་ཅད་འབྱུང་བའི་ནང་ན་གནས། །སྒྲོལ་མའི་གཟུགས་ལ་ཕྱག་འཚལ་བསྟོད། །འཁོར་ལོ་བཞི་ཡི་ཏིང་འཛིན་གནས། །ཚངས་པ་ཡི་ནི་གནས་བཞི་མ། །སྙིང་རྗེ་ཆེན་པོ་ཡི་ནི་ཐུགས། །རང་བཞིན་མེད་ལ་ཕྱག་འཚལ་
[85b.6]བསྟོད། །དང་པོའི་ཡི་གེ་མན་ངག་ཞལ། །ཨཱ་ལི་ཀཱ་ལི་ལ་གནས་གཞན། །རོ་མ་བརྐྱང་མ་ཨ་བི་ན། །གཉིས་སུ་མེད་ལ་ཕྱག་འཚལ་བསྟོད། །རྡོ་རྗེ་པདྨ་ཡང་དག་བསྡུས། །སྙིང་གི་གནས་ལས་བཞེངས་པ་ཡི། །སྟོང་པ་སྙིང་རྗེ་གཉིས་སུ་མེད། །བྱང་ཆུབ་སེམས་ལ་ཕྱག་འཚལ་
[85b.7]བསྟོད། །བསམ་པ་ཐམས་ཅད་ཟླ་ཕྱེད་སྤངས། །ངག་བཞི་པོ་རྣམས་རྟོགས་པ་ཡི། །སྐྲ་རྩེ་བརྒྱ་ཆའི་རྣལ་འབྱོར་མ། །མཚན་ཉིད་མེད་ལ་ཕྱག་འཚལ་བསྟོད། །རྟོག་མེད་མཚམས་མེད་བརྟེན་པ་མེད། །རྟོག་མེད་གནས་པ་མེད་པ་ཡི། །ཐོགས་མེད་ཡོན་ཏན་རིམ་གྱིས་ལེགས། །
[86a]
[86a.1]རྒྱུ་མེད་རྣམ་པ་ཕྱག་འཚལ་བསྟོད། །རྣམ་པར་མི་རྟོག་བརྟེན་པ་མེད། །བསམ་གཏན་བཟླས་བརྗོད་སྤངས་པ་ཡི། །སྤངས་པ་ང་རྒྱལ་མེད་པ་ཡི། །རྟག་ཏུ་ཤར་ལ་ཕྱག་འཚལ་བསྟོད། །རྟོག་མེད་བཅོམ་པ་རྣམ་བཅོམ་མེད། །སྤང་བྱ་མེད་ཅིང་གནས་པ་མེད། །
[86a.2]རང་བཞིན་མེད་པ་སྣང་བ་མེད། །ཐེ་ཚོམ་མེད་ལ་ཕྱག་འཚལ་བསྟོད། །མཆོག་ཏུ་ཞི་བ་ཕྲ་རགས་མེད། །མཆོག་དང་བར་དང་ཐ་མ་སྤངས། །ཀུན་ནས་ངོ་བོ་ཐམས་ཅད་བཞུགས། །ཐམས་ཅད་འདས་མ་ཕྱག་འཚལ་བསྟོད། །ཐམས་ཅད་སེམས་ཀྱི་གཟུགས་ཅན་མ། །ཐམས་
[86a.3]ཅད་མཆོག་ཏུ་ཡོངས་སུ་སྟེར། །བགེགས་རྣམས་རབ་ཏུ་ཞི་བ་མ། །བགེགས་མེད་མ་ལ་ཕྱག་འཚལ་བསྟོད། །ཚད་མེད་ལོངས་སྤྱོད་མེད་པ་ལ། །ས་འོག་ས་བླ་རྣམ་པར་ཁྱབ། །གཉིས་མེད་འཆི་མེད་ལྷ་མོ་ནི། །མཐོང་བ་མེད་ལ་ཕྱག་འཚལ་བསྟོད། །སྔོན་ནས་སྤངས་པ་མེད་
[86a.4]པ་འཛིན། །གཉིས་སུ་མེད་དུས་གཟི་བརྗིད་ཅན། །ཚད་མེད་ཀུན་ནས་རང་གི་རིག །ངོ་བོ་མེད་ལ་ཕྱག་འཚལ་བསྟོད། །གྲངས་མེད་པ་ཡི་མི་བཟད་པ། །ཤེས་མིག་འཇིགས་པ་སྤངས་པའོ། །འཆི་བ་སྤངས་པའི་དབང་ཕྱུག་མཐའ། །དགའ་བ་མ་ལ་ཕྱག་འཚལ་བསྟོད། །
[86a.5]བླ་མའི་དྲིན་གྱིས་གདུལ་བྱ་བཞིན། །རྣལ་འབྱོར་མ་མོས་སྤྱོད་ལམ་གྱིས། །སེམས་ཅན་ཀུན་ལ་ཕན་དོན་དུ། །ཞིང་གི་རྣལ་འབྱོར་ཕྱག་འཚལ་ལོ། །མོས་པ་ཆེན་པོས་རྗེས་སུ་ཆགས། །བསྟོད་པས་བསྟོད་པའི་རྐང་པ་འདི། །སྒྲ་དང་སྒྲ་མེད་ཤེས་པ་མེད། །བཟོད་པ་མཆོག་གི་
[86a.6]དབང་ཕྱུག་མ། །བདག་ནི་བྱིས་པ་རྨོངས་པ་སྟེ། །མོས་པས་བསྟོད་པ་ཤིན་ཏུ་དགའ། །ཞིང་གི་དབང་ཕྱུག་མའི་བསྟོད་པ་འདི་བློན་པོའི་རིགས་ཤིན་ཏུ་དགའ་བའི་པཎྜི་ཏས་མཛད་པ་རྫོགས་སོ།། །།པཎྜི་ཏ་ཡེ་ཤེས་རྡོ་རྗེ་དང་། ལོ་ཙཱ་བ་ནག་ཚོ་ཆེན་པོས་བསྒྱུར་བའོ།།
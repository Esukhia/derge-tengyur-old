[རྒྱུད་འགྲེལ། ཤ 89a.6]{D028_རྒྱུད།_ཤ_༠༥༤༤}༄༅༅། །རྗེ་བཙུན་སྒྲོལ་མ་ལ་ཕྱག་འཚལ་ལོ། །ནམ་ཞིག་འཆི་བར་འགྱུར་བའི་ཚེ། །ལྟོས་པ་ཐམས་ཅད་རབ་སྤངས་ཏེ། །ཅི་འབྱོར་མཆོད་པ་སྔོན་དུ་བྱ། །བྱང་ཆུབ་སེམས་ནི་བརྟན་པར་བསྒོམ། །འབྱུང་བཞི་ཐིམ་པ་ལྷ་
[89a.7]བཞིར་བསྒོམ། །རྣམ་ཤེས་ཐིམ་པ་ཡིད་ཀྱི་ལྷ། །འོད་གསལ་ལ་ཐིམ་འོད་གསལ་ཏེ། །བསྐྱེད་རིམ་ཐིམ་པ་རྫོགས་རིམ་བསྒོམ། །ལུས་ཀྱི་ཤེད་ཉམས་སྨིག་རྒྱུ་སྣང་། །སྙིང་གར་བླ་མ་བསྒོམ་པར་བྱ། །སྒོ་དགུ་སྐམས་ན་དུ་བ་འབྱུང་། །ལྟེ་བར་རྡོ་རྗེ་སེམས་དཔའ་
[89b]
[89b.1]བསྒོམ། །དྲོད་བརྟུལ་སྲིན་བུ་མེ་ཁྱེར་འདྲ། །གསང་བར་དོན་ཡོད་གྲུབ་པ་བསྒོམ། །དབུགས་ཆད་མར་མེ་འབར་བ་མཐོང་། །སྨིན་མཚམས་རྟ་མགྲིན་བསྒོམ་པར་བྱ། །སྲོག་བྲལ་ནམ་མཁའ་འདྲ་བ་ལ། །ཐམས་ཅད་འདུས་པ་ལྷག་པའི་ལྷ། །དེ་རྗེས་མ་བཅོས་འགྲོ་འོང་མེད། །རང་གིས་
[89b.2]ཇི་ལྟར་བཟོད་ལྟར་བསྒོམ། །མཐར་ནི་ཕ་མའི་ས་བོན་གཉིས། །དཀར་དམར་ཐིག་ལེ་ཉི་ཟླར་གྱུར། །ཁ་སྦྱར་དབུས་སུ་རང་གི་སེམས། །སྲོག་གི་ས་བོན་ཏཱཾ་ཡིག་བལྟ། །སྣ་ཚོགས་འོད་ཟེར་འཕྲོ་འདུ་ཡིས། །འཕགས་ཚོགས་མཆོད་ཅིང་འགྲོ་དོན་བྱས། །བཅུ་གཉིས་མཛད་པ་
[89b.3]མཐར་ཕྱུང་སྟེ། །གང་འདོད་ཞིང་དུ་འཚང་རྒྱའོ། །གསོན་ཚེ་སྲོག་རྩོལ་ལ་བརྟེན་ནས། །ཐིམ་པ་བདུན་ནི་རིམ་བཞིན་བསྒོམ། །འཆི་ཀར་དངོས་སུ་ཐིམ་འགྱུར་བས། །མ་བརྗེད་ཙམ་གྱིས་འགྲུབ་པར་བཞེད། །རྗེ་བཙུན་ཨཱརྱ་ཏཱ་རའི་མན་ངག་ལ་བརྟེན་ནས་འཆི་ཀ་མའི་ཉམས་ལེན་
[89b.4]དཔལ་ཆོས་ཀྱི་རྗེ་སའི་སྟེང་ན་འགྲན་ཟླ་དང་བྲལ་བའི་ཁ་ཆེ་ཤཱཀྱ་ཤྲཱི་བྷ་དྲའི་ཞལ་སྔ་ནས་ལོ་ཙཱ་བ་བྱམས་པའི་དཔལ་གྱིས་བསྒྱུར་བའོ།། 
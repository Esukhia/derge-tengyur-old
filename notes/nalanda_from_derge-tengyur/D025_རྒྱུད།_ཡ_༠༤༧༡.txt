[རྒྱུད་འགྲེལ། ཡ 312b.4]{D025_རྒྱུད།_ཡ_༠༤༧༡}༄༅༅། །སྒྱུ་འཕྲུལ་ཆེན་མོའི་སྒྲུབ་ཐབས་བཞུགས། ༄༅༅། །རྡོ་རྗེ་མཁའ་འགྲོ་མ་ལ་ཕྱག་འཚལ་ལོ། །དང་པོར་སྔགས་པ་བདག་ཉིད་ཀྱི། །ཞལ་གདོང་དག་པར་བྱས་པས་ན། །དེ་ནི་འཇིག་རྟེན་པ་ཡི་ལུགས། །དོན་དམ་རྣལ་འབྱོར་འདི་ལྟ་སྟེ། །སྙིང་
[312b.5]གར་ཟླ་བའི་དཀྱིལ་འཁོར་ལ། །ནག་པོ་ཧཱུཾ་ནི་བསམ་པར་བྱ། །འོད་ཟེར་རྣམ་ལྔས་ཁྱབ་པར་སྤྲོས། །འཇིག་རྟེན་ཁམས་ནི་གསལ་བྱས་ནས། །སླར་འདུས་ཞལ་ནི་དག་པར་བྱ། །དེ་ནས་བསྒོམ་པའི་ས་གཞི་ནི། །བདུད་རྩི་ལྔས་ནི་གཏོར་བར་བྱ། །དེ་སྟེང་
[312b.6]བདེ་བའི་སྟན་ལ་འདུག །སྙིང་གར་ཟླ་དཀྱིལ་ཧཱུཾ་ནི་བསམ། །དེ་ལས་འོད་ཟེར་རབ་འཕྲོས་ནས། །རང་བཞིན་དཀྱིལ་འཁོར་སྤྱན་དྲངས་ནས། །མདུན་གྱི་ནམ་མཁར་བསམ་པར་བྱ། །རང་གི་སྙིང་གའི་ཧཱུཾ་ལས་ནི། །མཁའ་འགྲོ་མ་བཞི་རབ་སྤྲོས་ལ། །ཕྱི་ནང་མཆོད་བསྟོད་ལ་སོགས་བྱ། །
[312b.7]དེ་ནས་སྡིག་པ་བཤགས་པར་བྱ། །ལུས་ངག་ཡིད་གསུམ་ལས་བྱས་སྡིག །རང་གི་བྱས་སོགས་སྡིག་པ་ཀུན། །རང་བཞིན་དཀྱིལ་འཁོར་དག་པ་བཤགས། །སངས་རྒྱས་ལ་སོགས་བསོད་ནམས་ལ། །རྗེས་སུ་ཡི་རང་བ་བྱས་ནས། །རྗེས་སུ་ཡི་རང་བསོད་ནམས་འདིས། །སེམས་ཅན་
[313a]
[313a.1]ཐམས་ཅད་དོན་དུ་བསྔོ། །དཀོན་མཆོག་གསུམ་ལ་སྐྱབས་སུ་མཆི། །བྱང་ཆུབ་སེམས་ནི་རྣམ་གཉིས་ཀྱིས། །རང་གི་ལུས་ངག་ཡིད་གསུམ་འདིས། །སངས་རྒྱས་ལ་སོགས་རྣམས་ལ་དབུལ། །ཡན་ལག་བདུན་མཆོད་བྱས་ནས་སུ། །རང་གི་
[313a.2]ལུས་ངག་ཡིད་གསུམ་ལ། །རང་བཞིན་ཡི་གེ་གསུམ་འདི་བསམ། །ཡི་གེ་གསུམ་ནི་འདི་ལྟ་སྟེ། །ཧེ་དང་རུ་ནི་ཀ་དང་གསུམ། །ཧེ་ཞེས་ཆོས་རྣམས་རྒྱུ་མེད་པ། །ཧ་ཞེས་ཆོས་རྣམས་སྐྱེ་འགག་མེད། །ཨེ་ཞེས་ཆོས་རྣམས་སྨྲ་བརྗོད་བྲལ། །རུ་ཞེས་ཆོས་རྣམས་བྲག་ཅ་འདྲ། །ར་ཞེས་
[313a.3]ཡང་དག་བདེ་ཆེན་ལུས། །ཨུ་ཞེས་ཆོས་རྣམས་མི་རྟོག་བརྟེན། །ཀཱ་ཞེས་ཆོས་རྣམས་གནས་མེད་པའོ། །ཀ་ཞེས་ཆོས་རྣམས་བདེ་དང་ལྡན། །ཨ་ལས་ཆོས་རྣམས་སྐྱེ་མེད་བསྟན། །རང་གི་ལུས་ངག་ཡིད་གསུམ་གྱི། །རང་བཞིན་ཡི་གེ་གསུམ་པོ་འདི། །ནན་ཏན་གྱིས་
[313a.4]ནི་དེ་ལྟར་བསྒོམ། །ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷ་བ་ཨཱཏྨ་ཀོ྅ཧཾ། སྟོང་ཉིད་སེམས་ནི་བརྟན་བྱས་ནས། །དེ་ཉིད་ཉི་མའི་དཀྱིལ་འཁོར་གྱུར། །དེ་སྟེང་ཧཱུཾ་ནག་བསམ་བྱ་སྟེ། །དེ་གྱུར་རྡོ་རྗེར་བསྒོམ་པར་བྱ། །རྡོ་རྗེ་བུམ་པར་ཧཱུཾ་ནག་བསམ། །དེ་ལས་འོད་ཟེར་རྡོ་རྗེ་འཕྲོས། །གྲུ་བཞི་
[313a.5]རྡོ་རྗེ་བརྩིག་བྱས་ཏེ། །སྟེང་དུ་རྡོ་རྗེ་གཟེབ་བསམས་ནས། །འོག་ནི་རྡོ་རྗེ་ས་གཞི་སྟེ། །རྡོ་རྗེ་ར་བའི་ཕྱི་རོལ་དུ། །ལཾ་གྱུར་ས་གཞི་གྲུ་བཞི་སྟེ། །རྡོ་རྗེ་རྩེ་གསུམ་གྱིས་ནི་མཚན། །ས་ཡི་དཀྱིལ་འཁོར་ཕྱི་རོལ་དུ། །བཾ་གྱུར་ཆུ་ཡི་དཀྱིལ་འཁོར་ཟླུམ། །དེ་དབུས་བུམ་པ་དག་ཏུ་
[313a.6]བསམ། །ཆུ་ཡི་དཀྱིལ་འཁོར་ཕྱི་རོལ་དུ། །ཡཾ་གྱུར་རླུང་དཀྱིལ་གཞུ་ལྟ་བུར། །གཡས་གཡོན་བ་དན་མཚན་པར་བྱ། །ཡང་ན་དེ་ཡི་ཕྱི་རོལ་དུ། །རཾ་གྱུར་མེ་དཀྱིལ་གྲུ་གསུམ་བསམ། །རྡོ་རྗེ་ར་བའི་ནང་དུ་ནི། །ཕྱོགས་བཞི་མཚམས་བཞི་དག་ལ་ནི། །དུར་ཁྲོད་
[313a.7]བརྒྱད་ནི་བསམ་པར་བྱ། །པཾ་གྱུར་པདྨ་དམར་པོ་བསམ། །པདྨའི་ཟེ་འབྲུའི་སྟེང་དུ་ནི། །ཉི་མའི་དཀྱིལ་འཁོར་བསམ་པར་བྱ། །དབུས་སུ་མཐིང་ནག་ཧཱུཾ་ནི་བསམ། །ཧཱུཾ་ལས་འོད་ཟེར་རབ་སྤྲོས་པས། །ཕྱོགས་བཅུའི་བདེ་གཤེགས་རྣམས་བཀུག་ནས། །ཧཱུཾ་ལ་ཐིམ་ནས་
[313b]
[313b.1]ཞུ་བར་གྱུར། །པདྨའི་འདབ་མ་བཞི་ལ་ནི། །ལྷ་མོ་བཞི་ནི་བསྐྱེད་པར་བྱ། །ཚད་མེད་བཞི་ཡི་རང་བཞིན་ལས། །རྡོ་རྗེ་མཁའ་འགྲོ་ལ་སོགས་བཞིས། །འདི་བཞིའི་རྡོ་རྗེ་གླུ་ཡིས་ནི། །མཉམ་ཉིད་ལ་གནས་བསྐུལ་བར་བྱ། །དཔལ་རྡོ་རྗེ་གླུའི་དམ་པའི་སྲིད་པ་
[313b.2]ཤིན་ཏུ་སྒྲུབ་བྱེད་པ། །ཀྱེ་མ་གཉེན་མཆོག་རྡོ་རྗེའི་འོད་ཀྱིས་པདྨ་རབ་ཕྱེ་ཤིག །ཨ་ལ་ལ་ལ་ལ་ཧོ། །བདེ་བ་ཆེན་པོ་རབ་ཏུ་དགྱེས་པའི་གར་མཛོད་ཅིག །ཉི་མའི་འོད་ཀྱིས་པདྨའི་ཁ་རབ་ཕྱེ་བ་བཞིན། །ཨ་ལ་ལ་ལ་ལ་ཧོ། །བདེ་བ་ཆེན་པོ་རབ་ཏུ་དགྱེས་པའི་གར་མཛོད་ཅིག །
[313b.3]རྡོ་རྗེའི་གླུ་ནི་བླངས་ནས་སུ། །གོང་བུ་དེ་ཉིད་ཧཱུཾ་དུ་གྱུར། །དེ་ལས་འོད་ཟེར་རབ་སྤྲོས་པས། །ཕྱོགས་བཅུའི་བདེ་གཤེགས་ཀུན་བཀུག་ནས། །ཧཱུཾ་ཉིད་ལ་ནི་ཐིམ་པར་བསམ། །སྙིང་རྗེའི་སྟོབས་ཀྱིས་རྡོ་རྗེར་གྱུར། །སྐུ་མདོག་མཐིང་ནག་ཞལ་བཞི་པ། །ཕྱག་བཞི་དག་གིས་
[313b.4]རབ་ཏུ་མཛེས། །དབུས་ཞལ་སྐུ་ནི་མཐིང་ནག་སྟེ། །གཡས་ཀྱི་ཞལ་སེར་གཡོན་ཞལ་ལྗང་། །ལྷག་མའི་ཞལ་ནི་དཀར་པོའོ། །གཡས་གཉིས་ཀ་པཱ་ལ་དང་མདའ། །གཡོན་གཉིས་ཁ་ཊྭཱཾ་གཞུ་ནི་འཛིན། །ཉི་མའི་དཀྱིལ་འཁོར་གདན་ལ་བཞུགས། །ཞལ་བཞི་སྤྱན་ནི་གསུམ་
[313b.5]གསུམ་སྟེ། །མི་མགོ་གསར་པའི་དོ་ཤལ་ལ། །རྒྱུ་མ་རློན་པའི་ཐག་པས་བརྒྱུས། །ཐོད་སྐེམ་ཕྲེང་བས་དབུ་ལ་བརྒྱན། །རུས་ཆེན་རྒྱན་དང་ཡང་དག་ལྡན། །དགའ་བཞད་ཞལ་གདངས་མཆེ་བ་གཙིགས། །དབུ་སྐྲ་དམར་སེར་གྱེན་དུ་འབར། །དེ་ནས་གནས་དྲུག་བྱིན་གྱིས་
[313b.6]བརླབ། །དཔྲལ་བའི་མཚམས་སུ་ཙི་སེར་བསམ། །མིག་གཉིས་ལ་ནི་ཨོཾ་དཀར་པོ། །རྣ་བ་གཉིས་ལ་ཨཱ་དམར་བསམ། །སྣ་གཉིས་ལ་ནི་ཁེ་དཀར་པོ། །མགྲིན་པར་ཨཱཿདྨར་བསམ་པར་བྱ། །སྙིང་གར་རེ་དམར་བསམ་པར་བྱ། །གནས་དྲུག་ཡང་དག་བྱིན་བརླབས་ནས། །
[313b.7]ཡབ་ཡུམ་སྐུ་ནི་དུས་གཅིག་རྫོགས། །སྟོང་ཉིད་ལ་ནི་ཤིན་ཏུ་འཁྱུད། །གཉིས་མེད་སྐུ་ལས་འོད་ཟེར་འཕྲོས། །འཇིག་རྟེན་ཁམས་གསལ་བྱས་ནས་ནི། །རྡོ་རྗེ་འཛིན་པས་དབུ་ནི་བརྒྱན། །སྐུ་གསུང་ཐུགས་ནི་བྱིན་གྱིས་བརླབས། །ཆོས་དབྱིངས་ཡེ་ཤེས་རྣམ་དག་གི །དེ་ཡི་ངོ་བོ་
[314a]
[314a.1]བདག་ཉིད་ནི། །ཤར་གྱི་པདྨའི་འདབ་མ་ལ། །རྡོ་རྗེ་མཁའ་འགྲོ་མ་ནི་བསམ། །སྐུ་མདོག་མཐིང་ནག་ཞལ་བཞི་མ། །གཡས་སེར་གཡོན་ལྗང་གུ་ཡི་ཞལ། །ལྷག་པའི་ཞལ་ནི་དཀར་པོ་སྟེ། །གཡོན་གཉིས་ཁ་ཊྭཱཾ་དྲིལ་བུ་ལ། །གཡས་གཉིས་ཀ་པཱ་ལ་རྡོ་རྗེ། །ས་ཁམས་
[314a.2]མེ་ལོང་རང་བཞིན་ནོ། །མདོག་སེར་རིན་ཆེན་མཁའ་འགྲོ་མ། །ལྷོ་ཡི་པད་འདབ་བསམ་པར་བྱ། །གཡས་ནག་གཡོན་ནི་ལྗང་གུའི་ཞལ། །ལྷག་པའི་ཞལ་ནི་དཀར་པོའོ། །གཡོན་གཉིས་བ་དན་ཅེ་སྤྱང་སྟེ། །གཡས་གཉིས་རྩེ་གསུམ་རིན་ཆེན་འཛིན། །ཆུ་ཁམས་མཉམ་ཉིད་རང་བཞིན་ནོ། །
[314a.3]མདོག་དཀར་པདྨ་མཁའ་འགྲོ་མ། །ནུབ་ཀྱི་པད་འདབ་བསམ་པར་བྱ། །གཡས་སེར་གཡོན་ནི་ལྗང་བའི་ཞལ། །ལྷག་པའི་ཞལ་ནི་ནག་པོ་སྟེ། །གཡོན་གཉིས་གཞུ་དང་ཀ་པཱ་ལ། །གཡས་གཉིས་མདའ་དང་སྣ་ཚོགས་པད། །མེ་ཁམས་སོ་སོར་རྟོག་རང་བཞིན། །ལྗང་མདོག་སྣ་ཚོགས་མཁའ་འགྲོ་
[314a.4]མ། །བྱང་གི་པད་འདབ་བསམ་པར་བྱ། །གཡས་སེར་གཡོན་ནི་སྔོ་བའི་ཞལ། །ལྷག་པའི་ཞལ་ནི་དཀར་པོའོ། །གཡོན་གཉིས་ཞགས་པ་ཀ་པཱ་ལ་འཛིན། །གཡས་གཉིས་རལ་གྲི་ཅང་ཏེའུ་འཛིན། །རླུང་ཁམས་ནན་ཏན་རང་བཞིན་ནོ། །རྡོ་རྗེ་མཁའ་འགྲོ་ལ་སོགས་བཞི། །ཉི་མའི་གདན་
[314a.5]ལ་རབ་ཏུ་གནས། །ཀ་པཱ་ལ་སོགས་རྒྱན་རྣམས་ནི། །གཙོ་བོའི་རྒྱན་དང་མཐུན་པར་བཤད། །སྤྱན་ནི་གཙོ་བོ་ཉིད་དང་མཐུན། །ཅུང་ཟད་ཞལ་གདངས་མཆེ་གཙིགས་ལ། །དབུ་སྐྲ་དམར་སེར་གྱེན་དུ་འབར། །ཐམས་ཅད་ཀྱི་ནི་སྐུ་རྣམས་ལ། །མེ་དཔུང་འབར་བའི་འོད་ཟེར་འཕྲོས། །སྙིང་རྗེའི་སྟོབས་ཀྱི་རྡོ་རྗེ་
[314a.6]མ། །ལྷ་མོ་འདི་བཞིས་མཛེས་བསྐོར་བསྒོམ། །ཇི་ལྟར་རྫོགས་པའི་རིམ་པ་ནི། །སློབ་དཔོན་དག་ལ་དྲི་བར་བྱ། །སྤྱི་བོར་རླུང་གི་དཀྱིལ་འཁོར་བསམ། །སྙིང་གར་ས་ཡི་དཀྱིལ་འཁོར་རོ། །ལྟེ་བར་ཆུ་ཡི་དཀྱིལ་འཁོར་བསམ། །གསང་བར་མེ་ཡི་དཀྱིལ་འཁོར་ཏེ། །མ་ནིང་གིས་ནི་བསྒོམ་པར་བྱ། །
[314a.7]ཨོཾ་ཨཱཿཧཱུཾ། རྣལ་འབྱོར་པ་ནི་ངལ་བསོའི་ཕྱིར། །སྔགས་ཀྱི་འཛབ་ནི་བཟླས་པར་བྱ། །ཨོཾ་ཨཱཿཧྲཱིཿཧཱུཾ་ཕཊ། ཏིང་ངེ་འཛིན་ལས་ལངས་ནས་ནི། །འཁོར་བ་དང་ནི་མྱང་ན་འདས། །གཉིས་སུ་མེད་པར་བསྒོམ་པར་བྱ། །རྒྱ་གར་གྱི་མཁན་པོ་སྐུ་མེད་རྡོ་རྗེས་མཛད་པ་སྒྱུ་འཕྲུལ་ཆེན་མོའི་སྒྲུབ་ཐབས་རྫོགས་སོ།། །།
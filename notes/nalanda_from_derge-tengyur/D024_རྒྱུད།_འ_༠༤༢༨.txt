[རྒྱུད་འགྲེལ། འ 128b.4]{D024_རྒྱུད།_འ_༠༤༢༨}༄༅༅། །རྒྱ་གར་སྐད་དུ། བཛྲ་གྷོ་ན་སཱ་དྷ་ནཾ། བོད་སྐད་དུ།
[128b.5]རྡོ་རྗེ་ཕག་མོའི་སྒྲུབ་ཐབས། རྗེ་བཙུན་རྡོ་རྗེ་ཕག་མོ་ལ་ཕྱག་འཚལ་ལོ། །དེ་ཡང་དང་པོར་སྒྲུབ་པ་པོས་བླ་མའི་སྤྱན་སྔར་གདམས་པ་ཐོབ་པར་བྱས་ནས། ཡིད་དུ་འོང་བའི་གནས་སུ་བདེ་བའི་སྟན་ལ་འདུག་སྟེ། སྐྱབས་སུ་འགྲོ་བ་སྔོན་དུ་བཏང་ནས། ཚངས་པའི་གནས་བཞི་བསྒོམ་པར་བྱའོ། །དེའི་
[128b.6]རྗེས་སུ་ཆོས་ཐམས་ཅད་སྟོང་པ་ཉིད་དུ་བསམས་ནས། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ་ཞེས་བྱ་བ་འདིས་བྱིན་གྱིས་བརླབ་པར་བྱའོ། །ཨོཾ་ཧྲཱིཾ་གྷཱ་ཏ་ཡ་སརྦ་དུཥྚན་ཧཱུཾ་ཕཊ་སྭཱ་ཧཱ་ཞེས་པས་མདུན་གྱི་རྟེན་གྱི་ལྷ་ལ་གཏོར་མ་ཕུལ་ནས། ཨོཾ་ཨཱཿཧྲཱིཾ་ཧཱུཾ་ཧ་ཧཾཿཞེས་པ་འདིས་ཤ་ཆེན་གྱི་ཕྱེ་མའི་
[128b.7]བདུག་སྤོས་ཕུལ་ཏེ། བསམ་གཏན་བསྒོམ་པར་བྱའོ། །དེ་ནས་སྟོང་པའི་ངང་ལས་ཧྲཱིཿ་དམར་པོ་ཡོངས་སུ་གྱུར་པ་ལས། བདག་ཉིད་རྡོ་རྗེ་ཕག་མོ་ཕག་གི་གདོང་ཅན་ཞལ་གཅིག་ཕྱག་བཞི་མ། སྤྱན་གསུམ་དམར་ལ་ཟླུམ་པ། ཞབས་གཡས་བརྐྱང་གཡོན་བསྐུམ་པའི་ཚུལ་གྱིས་རོའི་སྟེང་ན་བཞུགས་
[129a]
[129a.1]པ། སྐུ་གཅེར་མོ། རལ་པ་དམར་སེར་གྱེན་དུ་བརྫེས་པ། ཐོད་པ་སྐམ་པོ་ལྔའི་དབུ་རྒྱན་དང་། ཕྱག་རྒྱ་ལྔས་ཡང་དག་པར་བརྒྱན་པ། ཕྱག་གཡས་པ་གཉིས་ཀྱིས་རྡོ་རྗེ་དང་རྡོ་རྗེ་ལྕགས་ཀྱུ་འཛིན་པ། གཡོན་པ་གཉིས་ཀྱིས་བདུད་བཞིའི་ཁྲག་གིས་གང་བའི་ཐོད་པ་དང་རྡོ་རྗེའི་ཞགས་པ་འཛིན་
[129a.2]པ། གྲུ་མོ་གཡོན་པའི་ཕྱོགས་སུ་ཁ་ཊྭཱཾ་ག་བསྟེན་པ། ཁྲོ་གཉེར་དང་མཆེ་བ་གཙིགས་པ། གསུས་ཁྱིམ་ཆེ་ཞིང་ལྗགས་འདྲིལ་བ། བརྒྱ་ཕྱེད་ཀྱི་མིའི་མགོ་བོའི་ཕྲེང་བའི་དོ་ཤལ་འཕྱང་བ། ཤིན་ཏུ་འཇིགས་སུ་རུང་བའི་ལྷ་མོར་རྣམ་པར་བསྒོམ་པར་བྱའོ། །དེའི་ལྟ་བར་མེ་རི་གྲུ་གསུམ་པ་འབར་བའི་དབུས་སུ།
[129a.3]པདྨ་དམར་པོ་འདབ་མ་བཞི་པ། དེའི་ལྟེ་བར་ཡི་གེ་ཧྲཱིཿབསྐལ་པའི་མེ་ལྟ་བུར་འབར་བ། དེ་ཡོངས་སུ་གྱུར་པ་ལས། རྡོ་རྗེ་ཕག་མོ་སྐུ་མདོག་དམར་མོ་སྔོན་དུ་བརྗོད་པ་ལྟ་བུའི་ཕྱག་མཚན་དང་བཞུགས་སྟབས་ཅན་བསམ་པར་བྱའོ། །དེའི་ཐུགས་ཀར་ས་བོན་ཧྲཱིཿ་ས་མཚན་པ་དང་། འདབ་མ་བཞི་ལ་བདུད་རྩིས་གང་བའི་
[129a.4]ཐོད་པས་མཚན་པ་བསམ་པར་བྱའོ། །ཐུགས་ཀའི་ཧྲཱིཿའི་འོད་ཟེར་གྱིས་ཡེ་ཤེས་སེམས་དཔའི་ལྷ་མདུན་གྱི་ནམ་མཁར་སྤྱན་དྲངས་ཏེ། དེ་ལ་ཨ་རྒྷ་ལ་སོགས་པས་མཆོད་པ་དང་། ཕྱག་འཚལ་བ་དང་། སྐྱབས་སུ་འགྲོ་བ་དང་། སྡིག་པ་བཤགས་པ་དང་། དགེ་བ་ལ་རྗེས་སུ་ཡི་རང་བ་དང་། བསོད་ནམས་ཡོངས་
[129a.5]སུ་བསྔོ་བ་དང་། མཆོག་གི་བྱང་ཆུབ་ཏུ་སེམས་བསྐྱེད་པ་རྣམས་བྱས་ནས། ལྟེ་བའི་དམ་ཚིག་སེམས་དཔའ་དང་དབྱེར་མེད་དུ་གྱུར་པར་བལྟའོ། །དབང་བསྐུར་བར་འདོད་ན། ཧྲཱིཿ་ལས་འཕྲོས་པའི་འོད་ཟེར་གྱིས་རིགས་ལྔ་འཁོར་བཅས་སྤྱན་དྲངས། དབང་བསྐུར་བ་ལས། རྣམ་པར་སྣང་མཛད་ཀྱིས་
[129a.6]རིགས་ཀྱི་བདག་པོ་ཉིད་དུ་བྱའོ། །དེ་ནས་སྔགས་བཟླས་པར་བྱ་སྟེ། སྔགས་ཕྲེང་དམར་པོ་ཕག་གི་ཞལ་ལས་བྱུང་བའི་འོད་ཀྱིས། ཕྱོགས་བཅུའི་སངས་རྒྱས་བྱང་ཆུབ་སེམས་དཔའ། གྲུབ་པ། རིག་པ་འཛིན་པ། ནོར་བུ་དང་སྨན་ལ་སོགས་པའི་ནུས་པ་དང་བཅུད་ཐམས་ཅད་བསྡུས་ནས། སྔགས་ཀྱི་ཕྲེང་
[129a.7]བ་ལ་གཞུག་ཅིང་། སྔགས་ཕྲེང་པདྨ་ནས་ཞུགས། དྷཱུ་ཏཱིའི་ལམ་ལ་སོང་། སླར་ཡང་ཞལ་ནས་འཐོན་ཏེ། མགལ་མེའི་འཁོར་ལོ་ལྟར་བསམ་ཞིང་། ཨོཾ་ཧཱུཾ་ཧྲཱིཾ་ཧཱཾ། སྙིང་པོའོ། །ཨོཾ་བཛྲ་ཝཱ་རཱ་ཧཱི་ཨཱ་བེ་ཤ་ཡ་སརྦ་དུཥྚཱ་ན་ཧྲཱིཾ་སྭཱ་ཧཱ། ཉེ་བའི་སྙིང་པོའོ། །སྔོན་དུ་བསྙེན་པ་ནི་འབུམ་ཕྲག་གཅིག་ཏུ་བརྩོན་པས་
[129b]
[129b.1]བཟླས་སོ། །ཨོཾ་ཧྲཱིཾ་ཧཱུཾ་ཧཿཧཱིཿཕེཾ་ཕེཾ་ཕེཾ་ཕཊ་ཅེས་བྱ་བ་འདིས་བདུད་ཐམས་ཅད་ཞི་བའི་དོན་དུ་མཚན་མོ་གཏོར་མ་བྱིན་ནོ། །དེའི་རྗེས་སུ་ཡང་དག་པར་མཆོད་ནས། ཆོས་དབྱིངས་རྣམ་པར་དག་ཕྱིར་བདག་མེད་ཉིད་ཀྱིས་ནི། །ཉལ་བའི་རོ་ལ་ཞབས་གཡས་བརྐྱང་པས་རྣམ་རོལ་ཞིང་། །གཡོན་
[129b.2]བསྐུམ་སྟབས་ཀྱིས་རབ་དམན་དག་པའི་ཆོས་དབྱིངས་ཀྱིས། །རང་བཞིན་ལས་བྱུང་ཁྱོད་ལ་སྤྱི་བོས་ཕྱག་འཚལ་ལོ། །ལྷ་མོ་ཁྱོད་ཀྱི་ཕྱག་གི་འདམ་སྐྱེས་སྟེང་གི་ནི། །ཁྲག་གི་ཕུང་པོས་རབ་ཏུ་གང་བའི་ཐོད་པ་འདི། །ཉི་མ་གཞོན་ནུའི་གཟུགས་བརྙན་གཉིས་དབུས་བཀོད་གྱུར་པའི། །འོད་
[129b.3]འཕྲོའི་རི་དྭགས་ཅན་གྱིས་རྣམ་པར་མཛེས་པ་སྙམ། །བདག་ནི་ཁྱོད་ཅག་ཐོགས་མེད་བློ་ངན་འཇོམས་སོ་ཞེས། །ཀུན་གྱིས་ཕྱག་འོས་གྱུར་པ་འདི་ཡི་གཡས་པ་ན། །འཛིན་པའི་རྡོ་རྗེ་འདི་ལྟར་ཀུན་དུ་བཀོད་པ་ནི། །རྩེ་མོ་གྱེན་དུ་ཕྱོགས་པས་ལྷ་རྣམས་དབུགས་ཕྱུང་གྱུར། །ཧྲཱིཿ་ཡིག་ལས་སྐྱེས་
[129b.4]ལྷ་མོ་ཐོད་སྐམ་ཕྲེང་བ་དཀར་པོས་མགོ་བོར་ཡོངས་སུ་མཛེས་པ་ཅན། །སྐུ་མཆོག་བསྐལ་པའི་མེ་ལྟར་ལྷག་པར་གཟི་ལྡན་རློན་པའི་མགོ་བོ་བརྩེགས་པའི་དོ་ཤལ་འཕྱང་། །གཡོན་གྱི་གློར་ནི་ཁ་ཊྭཱཾ་བསྟན་ལ་བ་དན་དག་དང་ནོར་བུས་མཛེས་བྱས་ཞགས་པ་ཐོགས། །གཡས་པར་ལྕགས་ཀྱུ་ཉིད་དེ་དེ་ལ་
[129b.5]དུས་ཀུན་དུ་ནི་བཏུད་པའི་མགོ་བོས་ཕྱག་བགྱིའོ། །ཞེས་བྱ་བས་ཡང་དག་པར་བསྟོད་ལ། མངོན་པར་འདོད་པའི་དོན་གསོལ་ཞིང་། དགེ་བ་བྱང་ཆུབ་ཏུ་ཡོངས་སུ་བསྔོ་བ་དང་། སྤྱོད་ལམ་ཐམས་ཅད་ལྷ་མོའི་ང་རྒྱལ་གྱིས་ཡོངས་སུ་བསྐྱང་བར་བྱའོ། །གང་ཞིག་རྡོ་རྗེ་ཕག་གི་ཞལ་མ་བརྩོན་
[129b.6]པས་བསྒོམས་གྱུར་ན། །དེ་ཡི་གོས་དང་བཟའ་བ་དང་ནི་བཏུང་བ་ནོར་དང་འབྲུ། །རྒྱ་ཆེའི་ས་དང་ཁང་བརྩེགས་ལྷ་ཡི་མལ་སྟན་རྒྱན་དང་ནི། །བུ་མོ་དག་དང་རིག་པ་སྣ་ཚོགས་ལྷག་པར་ཐོབ་པར་འགྱུར། །ཤིན་ཏུ་བརྩོན་ལྡན་སྔགས་རིག་པས། །དཀའ་བ་མེད་པར་འཇིག་རྟེན་གསུམ། །དབང་དུ་བྱེད་འགྱུར་
[129b.7]མཐར་ཐུག་ནི། །བླ་མེད་བྱང་ཆུབ་ཐོབ་པར་འགྱུར། །རྡོ་རྗེ་ཕག་མོའི་སྒྲུབ་ཐབས་རྒྱ་གར་ཤར་ཕྱོགས་ཀྱི་པཎྜི་ཏ་ཆེན་པོ་ཤྲཱི་བན་རཏྣའི་ཞབས་ཀྱིས་མཛད་པ་རྫོགས་སོ།། །།པཎྜི་ཏ་དེ་ཉིད་དང་། ལོ་ཙཱ་བ་འཇམ་དཔལ་ཡེ་ཤེས་ཀྱིས་བསྒྱུར་བའོ།། །།
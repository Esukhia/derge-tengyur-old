[རྒྱུད་འགྲེལ། ཏ 248a.4]{D010_རྒྱུད།_ཏ_༠༡༤༣}༄༅༅། །བཅོམ་ལྡན་འདས་མ་ཀུ་རུ་ཀུརྤཱ་ལ་ཕྱག་འཚལ་ལོ། །ལྷ་མོ་ཆེན་མོ་ཀུ་རུ་ཀུལྕེ། །མཆོག་ཏུ་དགའ་བའི་གཟུགས་ཅན་མ། །འདོད་དོན་ཐམས་ཅད་བསྒྲུབ་པ་ལ། །ཡང་དག་གུས་པས་ཕྱག་འཚལ་ལོ། །ཡེ་ཤེས་འདོད་པའི་བླ་
[248a.5]མ་ཡིས། །སློབ་མའི་བསོད་ནམས་དོན་དུ་ནི། །དེ་ཡི་སྒྲུབ་ཐབས་མདོར་བསྡུས་པ། །རྒྱུད་ཀྱི་རིམ་བཞིན་བདག་གིས་བཤད། །དང་པོ་ཁོ་ནར་རྣལ་འབྱོར་པས་ལྷའི་ཁང་པར་ཉེ་བར་འདུག་སྟེ། ས་གཞི་ཀུན་དུ་དྲི་བཟང་པོའི་མཎྜལ་བྱས་ལ། མདུན་དུ་བླ་མ་དང་། སངས་རྒྱས་དང་བྱང་ཆུབ་སེམས་
[248a.6]དཔའ་དང་། ལྷ་མོའི་སྐུ་བསམས་ལ། མེ་ཏོག་དམར་པོ་དང་། མར་མེ་ལ་སོགས་པས་ཡང་དག་པར་མཆོད་དེ། སྡིག་པ་བཤགས་པ་ལ་སོགས་པ་བྱའོ། །སྡིག་བྱས་ཐམས་ཅད་བདག་གིས་བཤགས། །དཀོན་མཆོག་གསུམ་ལ་སྐྱབས་འགྲོ་བྱ། །འགྲོ་བའི་བསོད་ནམས་རྗེས་ཡི་རང་། །སངས་
[248a.7]རྒྱས་བྱང་ཆུབ་ཡོངས་སུ་བསྔོ། །དང་པོ་བྱམས་པའི་བསམ་གཏན་བྱ། །དེ་བཞིན་གཉིས་པ་སྙིང་རྗེ་བསྒོམ། །གསུམ་པ་དགའ་བ་བསྒོམ་པར་བྱ། །ཐམས་ཅད་རྗེས་ལ་བཏང་སྙོམས་སོ། །དེ་རྗེས་སྔགས་འདི་བརྗོད་པར་བྱ། །ཨོཾ་ཤུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱདྨཀོ྅ཧཾ། རང་བཞིན་སྟོང་པར་རྣམ་པར་བསྒོམ། །
[248b]
[248b.1]སྔོན་གྱི་སྨོན་ལམ་རྗེས་སུ་དྲན། །ཤེས་རབ་ཨེ་ཡི་གཟུགས་ཅན་མ། །ནམ་མཁའི་ཁམས་སུ་བསམ་པར་བྱ། །པདྨ་དམར་པོ་འདབ་བརྒྱད་བཟང་། །དེ་ཡི་སྟེང་དུ་རྣམ་པར་བསྒོམ། །ཉི་མའི་དཀྱིལ་འཁོར་ཡང་དག་ལྡན། །དེ་སྟེང་ཡོངས་སུ་བསྒོམ་པ་ནི། །མཆོག་གི་ས་བོན་ཡི་གེ་ཧྲཱིཿ། །མཆོག་ཏུ་དགའ་
[248b.2]བའི་གཟུགས་ཅན་མ། །སྐུ་མདོག་དམར་པོ་འོད་ཟེར་འབར། །ཕྱག་བཞིས་རྣམ་པར་བརྒྱན་པའི་སྐུ། །གཡས་ན་མདའ་དང་ལྕགས་ཀྱུ་བསྣམས། །དེ་བཞིན་གཡོན་ན་ཨུཏྤལ་གཞུ། །ལྷ་མོ་ཐོད་པའི་དབུ་རྒྱན་ཅན། །རྒྱན་རྣམས་ཀུན་གྱིས་བརྒྱན་པའི་སྐུ། །དེ་ཡི་གཟུགས་ཀྱི་བདག་ཉིད་ནི། །ཡང་དག་རྣལ་
[248b.3]འབྱོར་རྣམ་པར་བསྒོམ། །མཆོག་ཏུ་དགའ་བའི་གཟུགས་ཅན་མ། །གར་མཁན་ཡིད་ཀྱིས་རྣམ་པར་བསམ། །གསང་བའི་མཆོད་པ་ཁཱ་སུ་སོགས། །ཡོངས་སུ་བསྐོར་བ་དབུས་མ་ལ། །ཨརྒྷཾ་ལ་སོགས་སྦྱིན་པ་དང་། །སྣ་ཚོགས་མཆོད་པ་ཆོ་གས་བྱ། །སྙིང་གའི་ས་བོན་འོད་ཟེར་གྱིས། །ཕྱོགས་ཐམས་ཅད་དུ་
[248b.4]ཡོངས་སུ་དགང་། །འགྲོ་བ་རང་གི་གཟུགས་སུ་བྱས། །དེ་བཞིན་རང་ལ་གཞུག་པར་བྱ། །དེ་ནས་སྔགས་ཀྱིས་བཟླས་པར་བྱ། །ཕྲེང་བ་རང་གི་ཁ་དོག་ཅན། །ཕྱི་དང་དེ་བཞིན་རང་བདག་ནང་། །སྤྲོ་དང་བསྡུ་བ་བསྒོམ་པར་བྱ། །ཨོཾ་ཀུ་རུ་ཀུལླེ་སརྦ་སཏཱ་ན་མེ་ཝ་ས་མཱ་ན་ཡ་སྤྱོཿསྭཱ་ཧཱ། འདི་ཉིད་བསྒོམ་པ་བྱས་པ་ཡིས། །
[248b.5]འཇིག་རྟེན་གསུམ་པོ་དབང་དུ་འགྱུར། །འབུམ་གྱིས་རྒྱལ་པོ་དབང་དུ་འགྱུར། །ཁྲི་ཡིས་འཇིག་རྟེན་དབང་དུ་འགྱུར། །བྱ་དང་ཕྱུགས་ནི་བྱེ་བས་སོ། །བདུན་འབུམ་གྱིས་ནི་ལྷ་མ་ཡིན། །ཉིས་འབུམ་གྱིས་ནི་ལྷ་རྣམས་སོ། །བརྒྱ་ཡིས་བློན་པོ་དབང་དུ་འགྱུར།།འདི་ལྟར་རིག་པ་ཆེན་པོའི་འཛབ། །ཉིན་མཚན་སྤྱོད་ལམ་
[248b.6]ཐམས་ཅད་བྱ། །མེ་ཏོག་ལ་སོགས་བྱེ་བྲག་གིས། །རང་ཉིད་ཡང་དག་མཆོད་པར་བྱ། །བྱང་ཆུབ་ཡོངས་སུ་བསྔོ་བར་བྱ། །བདག་ཉིད་དེ་ཡི་ང་རྒྱལ་བྱ། །རང་ལས་ཇི་ལྟར་བདེ་བར་སྤྱད། །ཀུ་རུ་ཀུལླེའི་སྒྲུབ་པའི་ཐབས། །རྡོ་རྗེ་བརྩེ་བ་མཁས་པ་ཡིས། །སེམས་ཅན་དོན་ནི་བསྒྲུབ་པ་དང་། །རྡོ་རྗེ་མཚན་གྱིས་ཞུས་ཕྱིར་
[248b.7]བྱས། །དེ་ལྟར་བྱས་པའི་བསོད་ནམས་ཀྱིས། །འཁོར་བའི་རྒྱ་མཚོ་འཇིག་རྟེན་ཀུན། །མཆོག་ཏུ་དགའ་བའི་གཟུགས་ཅན་མ། །ཡང་དག་བདེ་བ་ཐོབ་པར་ཤོག །ཀུ་རུ་ཀུལླེའི་སྒྲུབ་པའི་ཐབས་སློབ་དཔོན་ཆེན་པོ་ཀྲྀཥྣ་བཛྲས་མཛད་པ་རྫོགས་སོ།། །།ཡེ་ཤེས་རྒྱལ་མཚན་གྱིས་བསྒྱུར།། །།